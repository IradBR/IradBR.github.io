פנקס ה2
ע.  מושג הגוי הוא הקיבוץ הכללי, שהוא מושפע מהפרט, מהאדם היחיד, והוא ממלא את היחידיות במילואו, על-כן מספרו י"ט, כחו"ה, הממלאה את מ"ה, גי' אד"ם.
עא. כל לשון נובע מהשקפה מיוחדת על המציאות. השקפה של קודש על המציאות כולה היא ההשקפה הישראלית, וזאת ההשקפה המיוחדת חוללה את הלשון העברית, שהיא באמת השפה הקדושה. הריחוק מההשקפה הקדושה נוטל את זיו השפה. ואף-על-פי שיטיפו הטפות רבות לחבב אותה, מפני כמה טעמים שנראים הגונים, מכל-מקום בתוך המגמה של החיים הפונים אחור למגמת ההשקפה המלאה קודש, מסתתר שם שנאה לרוח השפה המלא את כל מהותה. על-כן השפה תהיה אז ברורה רק באותה המדה שיקראו בעולם בשם ד'. הטעמים הפרטיים על קדושת השפה מתקבלים הם, אבל כולם אינם כי-אם צירופים אל הכלל, שהיא תכונת השקפת עולמה בכללה.
עב. רוצה אשה בקב ותפלות מט' קבין ופרישות. ק"ב בגי' אמונה, כח אמונה, בבחי' נפש, הרגשה, כח המקבל שבהוי'. תיפלות בגי' ת"ת קכ"ו, חסר ד"ע מאל"ף, כלומר סילוק הדעת מהלימוד. כשמצרפין הק"ב, נעשה אלף כ"ח, כלומר לימוד של כח על-ידי אמונה. אבל ט' קבין, ט'-פעמים ק"ב – תתקי"ח, חסר פ"ב, דהיינו חכמ"ה – ע"ג, וט' הויות, כי אבא יסד ברתא, וחכמה בנוק' שרי', נפש החכמה. ופרישות, תתקצ"ו, וד'-אותיות הוי' – אל"ף מלא. בצירוף ט' ק"בין וט' הויות, ט'-ספירות וחכמה – עוד אלף. אלפים שנה שקדמה תורה לעולם. 
עג. אל"ף בגימ' קי"א, למפרע אי"ק, להורות שכולל ג' המספרים, יחידות עשיריות מאות, והוא בעצמו ראש לאלפים, ואלה הם ארבעה מספרים נגד ד'-אותיות הוי"ה. ורבבה, קוצו של יו"ד – כתר-עליון. ומלכות סלקא עד אין סוף, רבבה כצמ"ח, קל"ח בגי'. קלח הוא שורש הטמון בארץ, בחי' התחתונה. אני ואין. 
עד. בי"ת בא"ת ב"ש – שמ"א. ודאי הוא בסוד אל"ף, וכיון שירד האור, כבר הוא בסוד ספק, וכיון שהוא ספק כבר הוא קרוב לארמית, שמ"א. וכאן כבר יש התגלמות קצת, שורש לירידה, בג' תאות – שתי' מישוש אכילה – שורש אש"ם. והגלות נמשך מזה – משא מלך שרים, וחשכת הדעת – אמש שואה. אבל בתיקון הוא בי"ת, ב'-פעמים אור, ושנים היתרים לענין ב' מאורות.
עה. אשרי שאל יעקב בעזרו, סופי-תיבות מ"ח, סוד הנבואה, מ"ח טיפין דגן-עדן. שבר על י' אלהיו, ראשי-תיבות שעי"א, כינוי לעז של ישעיה, ירידת נחמתא דישעיה בבחינת גלות ושבירה, וסופי-תיבות עם-הכולל מ"ח, שיחזרו לנבואה שלמה, אף-על-פי שבשעת השבירה נתמעט האור בטיפה אחת העליונה. 
עו. גיוואלד בגי' ס', שצריך לעורר בצעקה כל ס' בחי' גבורות שבנפש, מו'-קצוות שבה, סוד ששים גיבורים שסביב מטתו שלשלמה כדי להנצל מפחד בלילות, מפחדה של-גיהנם שדומה ללילה. 
עז. רמ"ז עם-הכולל – רמ"ח, שמאיר בכל רמ"ח אברים וכל רמ"ח מצוות-עשה, וכולל – רצון מחשבה זכרון – בכללות. וגויים רבים כזר"ם מים כבירים, שכולל גם-כן כל הלשונות שכללותם הוא ע' לשון, בג' הנטיות של ח'סד-ד'ין-ר'חמים, ול"ב המרכז – רי"ו ל"ב, רמ"ח. וזהו סוד מרדכי בלשן, על-ידי הלב המתיק שי"ן דנח"ש ון' דשטן, ונ"ח ש"ט – נשמת חיים, שם טוב. והתוכן שבכל ע' לשון מכל צדדיהם נבללים בקדושת התוכן של לשון-הקודש, על-כן הוה בייל לישנא ודריש להו. והעלה את המר של הדרֹר, סוד פריקת עול מלכות-שמים, לתכלית קדושת ההשגה העליונה, שאין שם שום עול כי-אם אחדות ואהבה, סוד משה רבינו ע"ה הקבור בג"י, ראשי-תיבות בכל גויים ישועתך. ובזה מרבים טהרה בעולם על-ידי קיבוץ כל הכחות, שהרע נמתק, סוד יוסי בן-יועזר איש צרידה, איל קמצא דכן, משקה בי-מטבחיא דכן, דכי וטהור. מ"ר דכ"י – דעו כי י', וכולל רמ"ז ז"ך, כלומר בכל ז"ך אותיות התורה, בבלילת כל הלשונות. ד' יתן אֹמר המבשרות צבא רב. מלכי צבאות ידודון ידודון ונות בית תחלק שלל.
עח. זי"ת – ראשי-תיבות זוהר תלמוד ויו"ד כולל חיבורם. הד"ר סופי-תיבות הנ"ל וה' כוללם, כזית הודו. ויהודה עוד ר"ד עם אל, סופי-תיבות הנ"ל. אדיר במרום, א' דאהי' יו"ד דהוי' בסופי-תיבות הנ"ל. רד"ו דמצרים, הנ"ל בהוספת כללות שית סדרי משנה, שהנ"ל ממלאים אותם מחוץ ומפנים. סוד אתרוג פרי עץ ה'ד'ר', המורכב במינו, ר"ת גימ' קנ"ה, קנה חכמה קנה בינה, ראי' ושמיעה, שמע – הבן, תא-חזי דזוהר ותא שמע דתלמוד.
עט. חלה כוללת התמצית של כל העיסה, שהיא תכלית הקמ"ה, המקימה את ניצוצות-הקדושה בסוד הקם תקים עמו, מי שתע"ה ונמשך אחר דינים, אלהים, פ"ו, סופי-תיבות וראשי-תיבות הנ"ל. ומעלים בזה עלמא דאתגליא בתיקון המעשים ועלמא דאתכסיא בתיקון הדעת. כ"ד דבעל-הבית – כ"ד ספרי-קודש המגלים את האור, ומ"ח דנחתום – מ"ח טיפי הנבואה, ביחד הם כללות היצור, שעל-ידי האותיות וצירופיהן רל"א שערים, חל"ה, ר' דרחל חסר, א' דלאה חסר, ולמ"ד אחד מסופק חסר, מצטרף הוא בסוד ענוה דלאה ויראה דרחל, סוד ע"י הכלול בס"ה דאדנ"י, עיס"ה ראש וסוף, עקב ענוה וראשית חכמה, והוא מתהפך גם-כן. ממרחק תביא לחמ"ה – להפריש חלה מן העיסה, המעלה על-ידי ק' ברכאן את רפ"ח, ומתקרבים הרחוקים, רל"א וחל"ה, רחל ולאה, אשר בנו שתיהן את בית-ישראל, וראשית עריסותיכם תתנו לכהן, להביא ברכה אל ביתך.
פ. כשחושבים על-דבר ד', מתרוממת כל הנשמה עם כל חלקיה, והמדות מתקדשות, וכל העולמות כולם מתעלים מצד כח העילוי של אותה הנשמה החושבת המתעלה. וזה נוהג אפילו כשחושבים ברגש לבד, ואם מוסיפים על-זה דעה ושכל העילוי הוא יותר מאיר באין שיעור.
 פא. הקדושה הכללית של אור האלהות היא מאירה בכל ההוי"ה, בעולם הרוחני והחומרי, בתורה ובעולם. על-כן בכל פרט מתגלה ניצוץ מיוחד מהאור הכללי, אבל הניצוץ יש בו כח הכל, מפני שאין ברוחניות חלקים בעצם, אלא חילוקים של התגלות. אבל הרוחניות מתגלה בטבעה רק למי שמכשיר את עצמו להתגלותה. על-כן העוסק בתורה לשמה מוצא בכל פרטיות האור הכללי, והעובד את ד' באמת מוצא גם בכל פרט מפרטי העולם את ד', את ההויה הכללית בכל אורה. אבל לפי מדת הריחוק מאמתת ענין של עבודת אמת ועסק בתורה לשמה, כן מתקטן הפרט, ונמצא שהוא עומד בתור ניצוץ קטן, ולפעמים הוא קטן כל-כך עד שאינו יכול להאיר את מחשך הלב. על-כן הכרח הוא להתמיד בדברים רחבים וכלליים, וכשנגבהים על ידם נעשים כל העסקים הפרטיים בתורה מקודשים בכללות קדושת אור התורה, ובעולם – כל העובדות כלולות בכל.
פב. זכירת התורה מביאה לידי ענוה, כי סימן לגסות הרוח – עניות דתורה. ענוה בגי' קל"א, למ"ד ק"א, ואינו דומה שונה פרקו ק'-פעמים לשונה ק"א-פעמים.
פג. גימ"ל בגי' י"ג ע', אוריין תליתאי, נדרשת בי"ג מדות וע' פנים.
פד. ענוה, פחד, סמוכים הם זה-לזה, והם ממולאים דוקא בחכמ"ה, נו"ה ח"ד, אז יגביהו ע"ף למעלה, ולא יצאו מהע"ג אשר תגביל חכמת אלהים, בחקו ח"ג ע"ל פנ"י תהום. והפחד בהיותו סמוך לענוה הוא בעצמו גבורה. והענוה מלאה היא חסד, המכריעה את הצדק לחסד, סוד ענות צדק, בהגביהם ע"ף יחגו ח"ג. והחכמה תמשיך את המהו"ת, שלא יוכר על-ידי צללי הרעיון כי-אם על-ידי עומק הדעה, הבאה בחיבור ענוה ופחד. ומתהום נשיה, מוצא מהו"ת השי"ן, ראשית שם האומר לעולמו די, שדי באלהותי לכל בריה.
פה. לפעמים צריכים לקבל כבוד וליהנות ממנו כדי לאמץ את הכחות החיוניות לעבודות רמות, כשם ששותין כוס יין להחליף כח ולחדש צהלת הרוח. ולעולם תהיה העין צופיה על הכח התמציתי שבכבוד, שהוא מצד הרוממות האמיתית שיש במעלות, ובזה האדם מתעלה ובעילויו הוא קורא בשם ד' בצדק.
פו. לפעמים מתגאה הצדיק מאד מפני גאות ד' שמרגיש בלבבו, ואז הוא קודש קדשים, ודבריו הם חוצבים להבות אש, והוא זועם בכל רוח שפל הבא להכניס בו אז ענוה פסולה. וגאוה זו היא ממולאת בענוה, הממוזגת בגבורה ושמחה ואהבת נצח לכל.
פז.  כפירה עם-הכולל גי' יש"ו, שורש הכללי למינות וכפירה. והקודמות עי"ט ק"ד, העיט צבוע נחלתי לי, ועל קדקדו חמסו ירד, שהוריד קו ח"י לאדמת בני ח"ם ראשי-תיבות, וגי' סופי-תיבות על-ידי כשפים ממצרים. וצבע כפירה בצבע אמונה מזויפת, כסף סיגים מצופה על חרס, ראשי-תיבות קצ"ח, במטה יחבט קצ"ח, אשור שבט אפי ומטה הוא בידם זעמ"י, סוד ק' ברכות וז"ך אותיות התורה, שבולעים להיות לרועץ ולמטה זעם, ויחבט בזה קצ"ח, צ"ח קללות שבמשנה-תורה. אבל לא לנצח הדק ידוקנו, כי נחם ד' עמו, ונקם ישיב לצריו. 
פח. צריך מאד לשמור שיווי המשקל בתכונות הנפש.
פט. הננו רואים את כל העולמים בקרבנו, וכיון שאנו רואים אותם, הנם שם. אנו מגביהים אותם כשאנו מגביהים את הוייתינו ואנו מורידים אותם בירידתנו, ואי אפשר להיות אופן אחר. 
צ. בשעה שהחומר גורר אותנו אחריו, הננו הולכים ומשתפלים, ומשתפל על-ידי-זה כל הוייתינו. אבל לפעמים הננו צריכים לרדת עם כל רכושנו הרוחני אל החומר לסעדו, ואז הוייתינו לא נופלת כי-אם מתפשטת למטה, כמו שהיא רחבה וגבוהה למעלה.
צא. מפני שבכח של הרוחניות הנוגע לרצון של הקיבוץ הלאומי נטמא ישראל על-ידי טומאת עבודה-זרה, נתחלחלה הטומאה כל-כך עד אשר הכרח הי' לשבור הכל, ולא היתה הנטיה יכולה להתקיים בטהרתה כי-אם שתהי' רק מפני אמונה וקדושה של עולם-הבא. ועתה אף שנטהר הרוח הרבה על-ידי צירוף הגליות, מכל-מקום הוא עדיין צריך טהרה מרובה. על-כן לא נוכל לבא אל הקודש בכל בחי' שבכנסת ישראל, כי לפעמים רוח לאומי יהי' כרוך ברוח של טומאה ושל רשעה, עד שישפיע רשעות גם-כן על הדבקים בו. אמנם באחרית הימים, כשיתעוררו ישראל לאהבת ארץ-ישראל ותהיה תשוקת האומה גדולה אליה, יהי' נקל לקדש את הרוח, מפני שרעיון הקדושה קשור הרבה בארץ-ישראל, כמו שעצם הקדושה בפועל נעוצה בה. על-כן תטהר גם את הרוח אשר נפגע וקלט בקרבו איזה זוהמא, כי וכיפר אדמתו עמו כתיב.
צב. אי אפשר להשיג שום השגה ברורה כי-אם על-ידי ענוה.
צג. הגאוה מסבבה עצלות.
צד. הנני הוא לשון ענוה ולשון זריזות, כי הענו הוא זריז.
צה. היצר-הרע מסית את האדם לאחוז במה שהוא קטן ביותר, ואם רואה הוא שהאדם עלול לאיזה מעלה גדולה, הוא משיא אותו למעלה קטנה כדי לאבד ממנו המעלה הגדולה. על-כן לפעמים מסית היצר-הרע את הצדיקים הגדולים שילמדו הרבה, רק שלא יתבודדו במחשבות עליונות, כי המחשבה העליונה היא התורה היותר שלמה מכל התורות הנלמדות בפה. 
ואפילו בבינונים מזדמן הדבר, שבעת שהוא מוכן להיות מתעלה על-ידי רעיונו להזרחת דרך של תשובה, כשרואה כשאין במה להטרידו הוא מטרידו בטרדת לימוד.
על-כן צריך החכם להיות עיניו בראשו, ולהשכיל בכל ענין מה שאפשר להמשיך ממנו מעלה יותר עליונה – אל יניח את-עצמו להסתפק בדבר קטן.
צו. גימ"ל, שלש מפתחות שלא נמסרו לשליח, גשמים, לידה, מתים – תחיתם, והיו"ד רומז לשם, הכולל כל המספרים ובידו הכל.
צז. דל"ת – דעת, לימוד, תשובה. דעת טבעי בעצם הנשמה. כי יש טפש בלידתו ואין מועיל לו לימוד, ויש מוכשר מטבעו ולא למד ונשאר חסר, ולא יבא לתשובה באמת. אבל כשיתקבץ דעת עם לימוד, תבא תשובה.
צח. מי שמוכשר לסתרי תורה, איננו יכול למצות את התוך של הקדושה המובלע בנגלות ובפשוטי תורה, כי-אם כשיהי' קבוע ברזין דאורייתא, ונמצא שלא יכל להסתפק בנגלות אפילו להיות איש פשוט, כמו שאם יאכל אדם מאכל בהמה לא יוכל לעכלו, לקחת ממנו את התמצית של הזנתו. אמנם כל אדם כלול מכל הבחינות, על-כן גם במי שעלול לגנזי תורה, כלול בו מדרגת הפשט, על-כן יוכל גם-כן ללמוד דברים פשוטים וליהנות מהם, אבל לא יוכל לסמוך עליהם בכל הזנתו הרוחנית, אף-על-פי שאותם שאינם במדרגתו סומכים על-זה לבד.
צט. התפילה והתורה וכל דיבורים שבקדושה, עיקר ענינם מה שהם מניעים את הרוחניות של הנשמה לצד הפריחה העליונה של הרוחניות המאושרת של אור העליון. והדברים הולכים כסדרם. כשם שמצד ההארה השכלית המציאותית העליונה נתהוו אלו הדיבורים המתחייבים מצד ההכרות העליונות, כך הם מחזירים מלמטה למעלה את הנשמה לתוך עליוניות מקורם, ומאשרים אותה ואת כל התלוי בה. ופשוט להבין שתנועה רוחנית הוייתית במציאות עושה תנועה לטובה בכל מלא העולם כולו, וכל העולמים כולם נוטלים חלקם באושר הרוחניות, והרוחניות מחוברת בהשפעתה גם-כן אל הגשמיות, והכל מתעלה ומתברך.
ק. כשמתקרבים אל האור העליון, מתעלים. ואפילו אם הרעיונות המביאים לקירוב זה מעורבים באיזה דמיונות לא טהורים, אחר-כך הם מזדככים, כתוכן לעולם יעסוק אדם בתורה ובמצות שלא לשמה, שמתוך שלא לשמה בא לשמה.
קא. גדולת אין-סוף בהשקפה ראשונה היא מצטיירת כמותית, וזהו הצד הסיגי שבהשגה. וצריך להעלותה תמיד לצד האיכות, והכח שהי' נמצא בציורי הכמותיות מתהפך כמו חומר לצורת ההשכלה. וכיון שהצורה משלמת אותה, מתעדן החומר גם-כן ויוצא משפלותו וגסות ערכו, והאדם מתעלה.
קב. האלהות יש לה המעלה של רעיון אחד, אבל לא תחסר גם-כן את כל היתרונות של רעיונות רבים לאין סוף. ומי שנדמה לו כמשא המחשבה באלהות, מפני שנדמה לו שהוא סגור ברעיון אחד, הוא לא התחיל להכנס לפנים כלל.
קג.	ומחשבתי משוטטת 
בקצות הארץ,
מקום שם נחיתים 
אחים נדחים,
הקודרים מיגון,
באפס ניחומים,
הנלחמים על בצלים
ופתותי לחם,
ואור חלד
כי יקום 
לעם מציון,
לא נגלה למו.

אחים נדחים 
אלה, אבקש 
להגיד להם 
כי נצץ אורם.
קד.	וטסה היא הנשמה 
בשפרירי שחקים,
ומטיילת היא הנשמה 
מעולם אל עולם.

בשמי עדן, מכים גלי נחת,
ורקיע מרקיע מתעלה ביפיו,
וחפשית היא מעופפת הנשמה,
שבעת עדנים שמתחדשים לרגעים.

ועצמה על עצמה, חיל על חיל,
ועדנה וזיו, הולך ומתגבר,
והיא מלאה חיים, ונחת אין קץ,
וחיים בחיים בעדניהם יתחרו.
קה. בעל הבית נכבד,	
יותר מדאי אדוני, מחקת את הסאה בדרישתך מאת ספרותנו, שתהיה מיוחדת רק "לשאלות נצחיות ולא לשאלות זמניות". קשה היה לי להאמין שיצאו דברים כאלה, הנטולים מן החיים, מפי איש משכיל ויודע את העולם ואת החיים שכמותך. אבל במחילה מכבודך, מצאת את החררה רק ב"טומאה רצוצה" של הגלות, שעודנו מפרכס בתוך נשמתך.	
מארת אלהים היותר נוראה של הגלות היא "מורך הלב", "והנשארים בכם ונתתי מורך בלבבם בארצות אויביהם". מורך לב זה מתפשט הוא על חוג החיים הרוחניים לא פחות ממה שהוא מתפשט על כל החוג של החיים החומריים, והוא מזיק את הראשון לא פחות, ובפנים ידועים עוד יותר ממה שהוא מזיק את האחרון.	
היראה מפני "כל כפתור של נחשת קלל" סגלה לנו נפשות דלולות, רצוצות ושבורות, שאינן יכולות לקבל אור וחיים מעשיים של כל גאולה וישועה, גם כאשר תבא.	
והיראה מפני כל ספר העומד מחוץ לאותו התחום הצר של מושג הקדושה שהגלות יכולה היא לסמנו מדלדלת היא את חיינו הרוחניים, ובוראת לנו נשמות חלושות שאינן יכולות לקבל את האומץ של האור הרוחני, העתיד להיות מאיר עלינו בברקים מאירים וחודרים בדרך תחייתנו בארץ אבות.	
וכשם שאותה היראה החמרית מכל "שוטר קטן" גם כשהיא פגה מעט על-ידי איזה כשרון ונסיונות החיים, כל זמן שאינה נדחפת מתוך הנשמה על-ידי זרם בריא של התעודדות גאולה, היא נזקקת לאיזה פשרה גרנטורית האומרת להיות מפוייסת עם ההכרח. "מה אפשר למעבד" תאמר "נחמתא דבבלאי, דגידופא היא". הגויים – כך הוא וסתם, אומרת היא המחשבה הגלותית, הם צריכים להיות מלאי יראה וגובה, על כן אפשר להתרגל עם חזיון של "קזק־גוי", אבל לא יתכן הדבר שיהיה אדם מישראל גם הוא שוטר ממש, וקל-וחומר שתהיה המשטרה כולה ישראלית, ועם זה יהיה לה גם כן אותו האיום הבולשי, כמו נאצאלסטווא ממש – דבר זה אי אפשר יכולה היא המחשבה הגלותית לצייר לה. רבנים מאחינו-בית-ישראל, רביים, אפילו שיהיה להם זוג של סוסים רתומים יפה, ואיזה אלעקסיי מנהיג אותם בגאוה מיוחדת בהיותו מקושט כאחד הרכבים של גדולי הפריצים, אפשר להיות מבני ישראל, אפילו פרזידנתים באגודה היותר מודרנית שמתנהגים בה בכל נימוס פרלמנתי, אבל שוטרים מטילי אימה ומשטרה דייקנית הנותנת להם עזמה, דבר זה הוא למעלה מן השכל.	
וכן הדבר נוהג גם בענין המשטר הרוחני. הספרות שלנו תוכל לכלכל בקרבה את הכל, מעשה בראשית ומעשה מרכבה, הלכה ואגדה, מוסר מחקר והגיון, פתרונים לשאלות הנצחיות, אבל לא פתרונים לשאלות הזמניות. שאלות הזמנייות וכל המדעים הבריאים בכלל הם בבחינת "שוטר קזקי", שצורה ישראלית הוא עמו כלאים גמורים.	
אבל כל אלה הרעיונות וכיוצא בהם, פרי הגלות המה, תולדות של הטומאה הרצוצה, שארסה מחלחל בקרבנו מאז גלינו מארצנו ונשברנו מהיות גוי חי שוכן בארצו, ונשינו טובה.	
שכחנו שהשאלות הזמניות הנם צרכי ציבור גדולים ואדירים, וצרכי ציבור הנם תמיד עומדים במדרגה אחת עם לימוד התורה. שכחנו שעם חי צריך שימצא בספרותו את כל צרכי החיים כולם, הרחבים, והמתרחבים והולכים. ודאי אין לשימושי החיים המשתנים והולכים מהר, בפזיזות, מדור לדור ומתקופה לתקופה, כל אותו החיל והחסן שיש לעניני הרוח הגבוהים והנצחיים, אשר מטעם זה עצמו, אף על-פי שיד ההרס אשר היתה בנו האבידה ממנו את כל רכוש החיים החלונים שלנו, את כל ספרי המדע, מכל עסקי החיים שהיה עסוק בהם עם גדול כישראל בהיותו על אדמתו בעז ממשלתו – לא היתה יד זאת יכולה להשמיד את מה שיש לו כח חיים נצחיים, ספרי הקדש וכח החיים המפרה שבהם, עם כל אוצר הטוב של המסורת החיה המאוגדת עמהם, המכילה בקרבה את זרם החיים הפנימיים של תולדתנו. אבל האם לא כבר בא הזמן, שאנו צריכים להתחשב עם חיי המציאות? האם אין אנו רואים ומרגישים את דפיקות החיים של תחיית האומה, שהם הולכים ודופקים בקרבנו? אפשר להסיח דעת מזה בגלות, אפשר גם כן להכחיש בעיקר מציאותה של תחייה זו. אבל לא כאן. לא בארץ ישראל, במקום שהיא קורעת את סגור עינינו גם בעל כרחנו. קטנים ושפלים יותר מדאי נהיה אם נאמר כסגנון של החרדות הגלותית שזה הוא "מן השמים", זה הוא "בהשגחה פרטית", כמי שעושה חסד עם רבונו של עולם שהוא מודה בהשגחתו. רפיונות כאלה אין רוחנו החי יכול כבר לסבול, וקטנים הם יותר מדאי להכיל בהם את רגשותנו המלווים חפץ של חיי לאום אדירים. חיים אנחנו בחי העולמים. לא כופרים ולא חרדים אנחנו עוד, כי אם חיים חיי ישראל. וישראל והעולם כולו יודע הוא, כי הערובה לחיי ישראל הוא חי העולמים, וכן בדניאל הוא אומר "וירם ימינו ושמאלו השמים וישבע בחי העולם".	
צור ישראל, חי העולם, מעיר אותנו לתחיה, על כן מתרחבים הם חיינו, והספרות שהיא בימת וראי החיים, היא מתרחבת עמם יחד בתביעותנו ממנה.	
על כן בעל הבית יקר, אם צדקת במחאתך על כל הזוהמא והנבלה אשר ספגה ספרותנו אל תוכה, בימים האחרונים ביחוד – כי כאלה אינם נכנסים כלל בחוג של החיים. אי אפשר לחיים כלליים בלא מדע, בלא שירה, בלא יופי, אבל אפשרים הם, וביחוד אפשרים הם בישראל, להיות בלא נבלה וסרחון, רשע וטומאת בשר ורוח. אם החברה הרחבה איננה יודעת עדיין זאת, אבל אנחנו יודעים, שיחד עם החיים של ספר החיים אנו קוראים לא תהיה קדשה מבנות ישראל ולא יהיה קדש בבני ישראל. על זה עלינו ללחום בנשק של הגדלת דרישת החיים, אבל לא לצמצם את הספרות שלנו רק בהיכל הקודש, אשר אמרת היא שאיפתנו, כי-אם להרחיב את גבול הקודש גם על כל חיי החול ועל כל דרישותיהם ועל כל המדעים הנדרשים להם. "והיה ביום ההוא יהיה על מצילות הסוס קודש לד'". 
קו. אי אפשר להנצל מאותה החלישות המלפפת את האדם בהיותו מתחיל לשוטט ברעיונו במחשבות נעלות, כי אם על-ידי התגברות הצדק. על כן כל מה שימלא האדם יותר את חובתו לעשות מעשים טובים רבים, כן תהיה נשמתו בריאה, ובהיותו עומד בחצרות ד' להסתכל במושגים עליונים, לא ימצא בקרבו בושה יתירה המחלשת ומכשלת את הכח, כי-אם בושת פנים המחוברת עם הענוה המעדנת את הנשמה.
קז. אין הרוחניות מתגברת להיות משתלמת בשלטונה, כי-אם על-ידי כפירה מוחלטת בכל מעצוריה – כפירה הבאה מתוך הכרה פנימית והרגשה מלאה, המתרוממת מעל לכל רגשי פחד ורפיון. מחושך כפירה זאת יולד אור האמונה הבהירה, החזקה מכל איתני עולם. מי יתן טהור מטמא לא אחד.
קח. יסוד הנסתר של איסור ערלה הוא, שהכח המתגלה בצמיחה של האילן בשנותיו הראשונות הוא מוכן להשפיל את הנפש המאירה באור החיים הרוחניים העדינים, וכשמתחברת לזה הנטיה הבולמוסית של הנאת החיך, ביחוד המוטבעת עמוק על-ידי עסקנות קבוע לעסוק בנטיעה, בדברים שאין המחיה ההכרחית דורשת, כמו פירות בכלל, שהם מסוג המותרות, יחד הם מטמטמים מאד את הלב המרגיש ואת המֹח החושב, המעלים את האדם לשלמות יצירתו, להיות עלול להרגיש עדינות ולחשב גדולות ואמתיות. המותרות מוצא את תפקידו בחיי הכלל, על-כן מתאגד הכלל על-ידי הנטיעה במרכזו הרוחני, בהיות פריו קודש הילולים לד' בשנה הרביעית. התעלות הנשמה הכללית של האומה, והוספת כחה על-ידי התעלות הרוחנית של יחידיה, מוסיפה בקרבה כח הפועל בכח ממשי, בפועל גמור, גם על יבול הארץ. להוסיף לכם תבואתו. האחדות הזאת, בין היחידים להכלל, ובין הרוח של האומה לטבע הארץ, הוא דבר מיוחד לתכונתם של ישראל, שנוצרו בצורה כזאת, שרוח האלהי והלאומי, המוסרי והאמוני, ואפילו הטבעי הפרטי של כל יחיד, ותכונת הארץ מראשית כוננותה, הכל הוא חטיבה אחת שלא יתפרדו לעד. ואף אם יתרחקו החלקים הללו ויתפרדו זה מזה, יהיה פירוד של שעה, אבל מונח בכל אחד מהם כח מושך המחברו אל הכל, וסוף שישוב הכל לאיתן המערכה המורכבת הרכבה תואמית, המצומדת לכל אלה יחד, באופן אחדותי, הפועל ומתפעל.
קט. זרם הכח מוצא את תעודתו בתור תכלית לכל גלגוליו, כשהוא בא באדם שהכשיר כבר את כחו על-פי חפץ מבוסס בבסיס של אור, שכל טוב, הרגשה עדינה ויושר שלם. אבל לא בכל מה שהכח זורם, עלול הוא שיבא לתן את תפקידו כשבא אל חוג האדם על-ידי אכילה והנאה. לפעמים הכח החבוי בתוך האוכל הוא כל-כך מלא ערפל, עד שיאפיל את זוהר החיים גם באדם היותר מפותח. זהו סוד איסור המאכלות וההנאות, כל אחד לפי דרגתו.
קי. האשה היא הנשמה היותר עדינה שבאדם, והיותר שפלה. שני הצדדים נמצאים בקרבה. על-כן כל אשר ספרו כל הרומנטים בשבחה, אמת הוא, וכל מה שדברו שונאי הנשים בגנותה, הוא גם-כן אמת. חלופות רוחה מתגלה גם-כן בחייה הטבעים, ימי טהרה וימי טומאה. בימי טומאה מתגלה בתוכה הצד החלוש שבנפשה, וכל הכיעורים שבטבעה, הפנימים, מלאים אז בסתר רוחה. אמנם בעצמה היא מקבלת גם אז שפע מהצד הטהור, מהאיתנות של צד טהרתה, אבל היחש המיני, הוא רק נפעל מהתכונה הזמנית, על-כן אין קץ לטומאת גו ורוח שמחוללת טומאת הנדה על-ידי הזיווג, לשניהם. המטבע הקבועה של האיש מטבעת בקרבה קביעות טומאת וכיעור הנדה. רק על-ידי טהרה של זמן, ושל פעולה סגולית, שהציור, הירושה, האמונה וההרגל ההיסתורי, מועילים יחד עליו, טהרת מים בתכסיס ההלכה המסורית, עוברת היא הטומאה הזאת, ורוח טהרה וקדושה בא ומתנוסס תחתיו, לקומם דורות של חיים מלאי עז ואור, מלאי רוח אהבה צחה וגבורה טהורה ועדינה, זרע ברך ד'. 
קיא. כל רעיון שהוא יותר נשגב, הוא יורד יותר לכל בעלי רגש דק וקל מאד. על-כן אור אין-סוף מזריח את הכל, כי כל מציאות יותר נשגבה נמצאת בכל מקום קטן כמו בכל מקום גדול. וכשם שניכרת הגדלות על-ידי המצאה בתחום הגדולה, כך היא נכרת על-ידי המצאה בתחום הקטנות. על-כן נקודת יראת שמים נמצאת באנשים הגדולים לפי ערכם, ואינה מנועה גם מהיותר קטנים לפי מדתם.
קיב. התפילה היא לנו ולעולם הכרח גמור, וגם תענוג היותר כשר שבתענוגים. גלי הנשמה שלנו הולכים ושוטפים. הננו חפצים מעצמנו ומהעולם שלמות כזאת שאין המציאות המוגבלת יכולה לתן לנו, ומתוך כך הננו מוצאים את עצמנו שרויים בצרה גדולה, שדאבונה יכול להעביר אותנו על דעתנו ועל דעת קוננו. אבל קודם שיעבור זמן גדול שיוכל שרטון זה להתגלם בקרבנו, הננו באים ומתפללים, שופכים אנו את שיחנו, ומתנשאים אנחנו לעולם של מציאות שלם בתכלית השלמות. ואז נעשה עולמנו הפנימי באמת שלם בתכלית השלמות, ודעתנו מתמלאת נחת, ואותו המשקל שהכרעתנו הפנימית פועלת על המציאות כולו, שגם פנימיותנו היא אחת מחלקיו, מכריע גם את כל העולם כולו לכף זכות.
קיג. השמיטה והיובל בזמנים, מתיחסים הם זה לזה כמו החמה והלבנה בעולם, וכמו ישראל והאדם בנפשות, הפרט והכלל, שהם במושגם העצמי היותר חי ויותר רוחני צריכים זה לזה. פרט הצריך לכלל וכלל הצריך לפרט. 
"מי גוי גדול אשר לו אלהים קרובים אליו". סגולתה של כנסת ישראל היא, שהיא מסתכלת על ההויה כולה באספקלריא של קודש. היא מכרת בכל עז חייה שהחיים שוים הם את ערכם רק כפי אותה מדה שהם אלהיים, וחיים שאינם אלהיים אינם שוים אצלה מאומה. והיא יודעת עוד, שבאמת אין חיים כי-אם אלהיים, וחיים שאינם אלהיים אינם חיים כלל. והידיעה הזאת, המונחת בעומק תכונת נשמתה, היא מטבעת עליה את חותם ערכה המיוחד לה, וחותמה הכללי זה היא מטבעת על כל יחיד ויחיד מיחידיה, שאורו וישעו תלויים הם במדת ידיעתו כמה עמוק וכמה בולט חרות הוא בעומק נשמתו החותם הכללי של הכרת ערכם של החיים רק באלהיותם. "ואתם הדבקים בה' אלהיכם, חיים כולכם היום".
החיים על-פי ערך האלהיות שבהם, אינם מתגלים אל היחיד כי-אם על-פי אותו החלק שהוא מתאמץ להיות נשאף בכל הוייתו בתוכיותה של כללות האומה, להיות מוזהר מזוהר נשמתה העליונה, החיה וקיימת בהכרת היקר האלהי של החיים, מתוך פנימיותה הכללית. 
הנשמה הכללית של כנסת ישראל היא מוטבעת באלהיותה. לא בחירתה גרמה לה את יתרונה האלהי. לא מצד מעשיה הפרטיים. לא בצדקתה ויושר לבבה באה אל מעלתה, כי-אם תכונת גזעה, הגופני והרוחני, עשתה לה את חילה ואת עוזה באלהים. וגורלה זה, אשר לא בבחירה לקחה אותו, לא תוכל כל קלקלה בחירית לאבדה. הבחירה אמנם יש לה מבא גדול, וכל יתרון מוטבע, בהיותה טובה, תוכל לפנקו ולעדנו, להוציאו מן הכח אל הפועל באופן שלם וחשוב. ובהיותה רעה ושפלה, תוכל להחשיך את המאור שבסגולה הטבעית, לעכר את זהרו, לטמטם את הלב שלא יחוש את העושר הרוחני הצפון בתוך החיים של הנשמה. אבל טמטום לב זה לא יוכל להיות נמשך לעד. הסגולה הטבעית בטוחה היא בקיומה ובהתעוררותה לתחיה.
סגולת האומה, הטוב האלהי הטבוע בקרבה, סדר העולם, החיים הישרים והטובים המתאימים אל הצדק והיושר, אל השקט והשלוה, אל החן והאומץ, הממולאים בהסתכלות אלהית מקפת, כפי מה שהיא נמצאת בנשמת האומה – אין חיי החול יכולים להוציאה מן הכח אל הפועל. היחיד, מתנער הוא מחיי החול שלו המסתירים את ההוד הרוחני של נשמתו האלהית, בכל שבת. "בא שבת באה מנוחה". מתחלת הנפש להשתחרר מכבליה הקשים. "ביום הניח ד' לך מעצבך ומרגזך ומן העבודה הקשה אשר עובד בך". מבקשת היא אז לה נתיבות עליונות, חפצים רוחניים כפי טבע מקורה. "טוב להודות לד' ולזמר לשמך עליון, להגיד בבקר חסדך ואמונתך בלילות. עלי עשור ועלי נבל, עלי הגיון בכנור". "ביני ובין בני ישראל אות היא לעולם". יום קדוש, אשר בו תתגלה נטיית האומה ביחידיה, הנטיה של החיים האלהיים כמו שהם, אות היא לאומה שבסגולת נשמתה יש צורך ויכולת להתענג על ד', ונעם אלהיו שרוי בקרבו של כל יחיד מבניה המתכנס לנקודה רוחנית של נשמה יתירה. 
מה שהשבת עושה על כל יחיד, עושה היא השמיטה על האומה בכללה. צורך מיוחד הוא לאומה שהיצירה האלהית נטועה בקרבה באופן בולט ונצחי, שיגלה בתוכה המאור האלהי בכל מלא זהרו מזמן לזמן, שחיי החברה של חול, שיש בהם עמל ודאגה, זעף ותחרות, לא ישביתו את טוהר נשמתה, למען תוכל להתגלות בקרבה פנימה בכללותה כמות שהיא. סגולת הארץ וסגולת האומה מתאימות יחד. כשם שהאומה היא מיוחדת להרוממות האלהית במעמקי חייה וסדר החיים האלהיים הם נתבעים ממנה בעצם טבעה, כך הארץ, ארץ ד', היא מכשירה את העם היושב עליה בנחלת עולמים, הבאה בברית ובשבועה, בבטחון נצח ישראל, המיוסד על הטבע האלהי הקבוע במטבע ארץ חמדה נפלאה זו, המזווגת לעם זה אשר בחר לו יה לסגולתו. נשמת האומה והארץ יחדו פועלות את סוד הוייתן, תובעות את תפקידן להוציא אל הפועל את עריגת קדושתן, בשנת שבתון. "כשם שנאמר בשבת בראשית שבת לד', כך נאמר בשביעית שבת לד'". העם פועל בכחו הנפשי על הארץ, זרע ד' מתגלה בקרבה על ידי השפעתו הרוחנית, והארץ פועלת על העם, להכשיר את תכונתו לפי חפץ חיים אלהיים שלמים בתבניתם. שנת שבתון מוכרחת היא להאומה והארץ. שנה שבה יתגלה צביונה של האומה בכליל הודה, שנת שקט ושלוה, באין נוגש ורודה. "שמוט כל בעל משה ידו אשר ישה ברעהו. לא יגוש את רעהו ואת אחיו כי קרא שמיטה לד'". שנת שיווי ומרגֹע, מועד התפשטות הנשמה בהרחבתה אל היושר האלהי המכלכל חיים בחסד. "והיתה שבת הארץ לכם לאכלה, לך ולעבדך ולאמתך ולשכירך ולתושבך הגרים עמך, ולבהמתך ולחיה אשר בארצך תהיה כל תבואתה לאכל". שנה שלא תחולל קדושתה על ידי קפדנות הרכוש הפרטי בכל תוצאות יבולה. שנה שמשכחת את חמדת העושר המתגרה על ידי המסחר. "לאכלה ולא לסחורה". שנה שמכנסת עין טובה והוקרה נאמנה לכל ברכת ד' אשר בפרי הארץ. "לאכלה ולא להפסד". שנה שמחזרת את האדם אל טבעו הרענן, עד אשר לא יצטרך להיות עסוק ברפואות למחלות הבאות ברובם על ידי הירוס המשקל של החיים בהיותם מתרחקים מהטבע הרוחני והחמרי. "לאכלה ולא למלוגמא, ולא לרפואה, ולא לעשות ממנה אפיקטוזין". שנה שרוח קדושה וחמדת אצילות יהיה שפוך על פני כולה, "שנת שבתון יהיה לארץ, שבת לד'". שנה שבה יתגלה רוח האומה במקורו האלהי, וסדר החיים יהיה על-פי החפץ הפנימי של תשוקת הטוב והצדק, השיווי והמנוחה, שההכרה האלהית ותשוקתה מטביעה בקרב האומה אשר זאת היא נחלתה הטבעית. לא תכונה של איזה חיקוי ודבר מלומד מבחוץ, כי אם ממקורה עצמה. "במקהלות ברכו אלהים ד' ממקור ישראל".
ומקור ישראל, כשמתגלה בטהרו, הולך הוא ומתגבר. איננו עומד על עמדו, כי-אם הוא מתרחב והולך. מקנה הוא לעצמו את אומץ הפעולה וכח ההשפעה. הוא סופג אל קרבו את העילוי של הבחירה, התשובה הטהורה, המחגרת בתגבורת האלהיות של חיים כפי מקור ישראל. הולך הוא ומתעלה הרוח, עד שצובר בקרבו כח גדול ועצום, שיש בו די אונים לא רק לגלות את הטוב שישנו במזומן באוצר חייה של האומה, כי-אם שבחילו להפוך לטובה גם-כן את כל אשר נפל מתגרת יד החיים, ליישר את המעקשים, ולהעמיד את מצב חיי האומה על-פי מקורה הראשון, כהוייתה בראשית מטעה. קדושת היובל. רוח אל עליון של הסליחה הכללית הפוגשת את כל יחיד בכל יום הכיפורים, מתעלה כאן לצביון כללי. האומה מתלבשת ברוח סליחה ותשובה, ליישר את כל עיוותי העבר. "וקראתם דרור בארץ לכל יושביה". אם ירדו מסולם החיים המלאים אור קודש וחופש, יחידים מהאומה, אשר נעשו לעבדים בשכחם את ערכם האצילי, "ואזן ששמעה בהר סיני כי לי בני ישראל עבדים, עבדי הם ולא עבדים לעבדים, והלך זה וקנה אדון לעצמו", הנה זרם חיים של קדושה עליונה הולך ושופע ממקור היותר עליון, שממנו האומה יונקת את אור נשמתה, מתשובתה אל הסדר האלהי שיחול במלא כל היקום ולא רק בקרבה פנימה לבדה, אשר מזיו אור תשובה עליונה זו חיה היא תשובתה האלהית אשר בקרבה פנימה, המתגלה בכל שמיטה. מצינור החיים של היובל, ההולך במעלות שלביו הלוך והתפשט עד באו אל חיי האומה בצביונם הפרטי, יונקת היא השמיטה ומתמלאת מזיוה השלם והרענן. ההירוס, אי שיווי המשקל של מצב רכוש הקרקעי, הבא מרפיון ידים ורוח, מכל חטאת האדם המכשילות כח וחיל, עד שהוא יורד מנחלת אבותיו. אור החפץ של החיים האלהיים בעזוז תפארתם, הוא לא רק שומר את צביון החיים כמדתה של השמיטה, כי-אם גם מתקן את הקלקולים שלהם. "בשנת היובל הזאת תשובו איש אל אחוזתו". דוקא בתעופת מלא חיים כמו אלה, האומה מתרוממת לרכס את חייה עם חיי האדם בכללו, על-ידי אמצעותם של אישים יחידים, העומדים בכללותם בתוך האנושיות הכללית ומרגישים גם-כן בקרבם יחס מיוחד אל נטיותיה הרעננות ואל שאיפותיה הרוחניות של האומה האלהית המיוחדות לה, אלה הם הגרים והתושבים. "אין גר תושב נוהג אלא בזמן שהיובל נוהג". 
ההתרוממות היובלית הוא כבר לא רק מה שגנוז בטבעה של נשמת האומה בפועל, כי-אם מה שמוכשר להיות מאיר בערכה על-ידי עזרת ההטבה הבחירית שלה. ההתגלות הבחירית צריכה להעיר את הוד קדושת היובל. האומה צריכה לתן אות שהכשירה את עצמה בימי התגלות סגולתה הטבעית אל העליונות הרוממה שכשרונה יוכל להגיעה לה בהכרת האלהיות הנשגבה שבחיים, לא רק בסדרים משתמרים ובאים, כי-אם גם בתקנת העיוות של העבר והשבה לימי העלומים בעצם רעננותם, התעוררות ההכרה שיש רוח חדש המבשר צבא רב. "והעברת שופר תרועה בחודש השביעי, בעשור לחודש ביום הכפורים תעבירו שופר בכל ארצכם". השבת הכבוד האישי וחרותו לאותם אשר נכשלו בדרכי חייהם עד אשר אבדו את ערכם – "וקראתם דרור בארץ לכל יושביה" – שילוח עבדים. השבה מתאימה לערכה של האומה בהתחלת צמיחתה ברכוש היסודי הקרקעי, לאותם אשר תגרת החיים הכביד עליהם ויעוות את משקלם. "בשנת היובל הזאת תשובו איש אל אחוזתו". כל אלה יחד הם סימני חיים עליונים, שהאומה צריכה לגלותם, למען יעלה בידה תכסיס התגלות ההכרה של היושר האלהי, העומד למעלה מסגולתה המוכנה עמה כבר, השומרת על תפקידיה שלא ירדו ולא ימחו כליל. "יובל היא, אף-על-פי שלא שמטו, אף-על-פי שלא תקעו. יכול אף-על-פי שלא שלחו, תלמוד-לומר היא, דברי רבי יהודה. רבי יוסי אומר, יובל היא, אף-על-פי שלא שמטו, אף-על-פי שלא שלחו. יכול אף-על-פי שלא תקעו, תלמוד-לומר היא". "זו דברי רבי יהודה ורבי יוסי, אבל חכמים אומרים שלשתן מעכבות בו".
הבחירה המקולקלת, כשהיא משקעת את האור של עילוי החיים, של רחובות הנהר ההולך ומשתפך גם מעל לגבול ישראל, היא פוגמת גם-כן, אחרי אשר תכפל הרבה, את יסוד הסגולה הטבועה. לא להכחידה, כי זה אי אפשר, אבל להשקיעה במעמקים, עמוק עמוק, עד אשר תעלם זמן רב, עדן ועדנים, והעם יקו לאור ואין, עד בא עת קץ. 
התורה, בדעותיה חקיה ומשפטיה, לחיי היחיד והציבור, היא האספקלריא המאירה שבתוכה משתקפת כל מעלת רוח האומה, בין הרוח הסגולי המוטבע בקרבה, רוח השמיטה, בין רוח עליון, רוח אלהים חיים של היובל המתעלה בעילויה הבחירי, בהרמת כח מוסרה ועילוי עז תעופת עצמה. כל זמן שהיא משתמרת ברוחה ובפעליה, באומה בארצה ובחֹסן חיי חברותה, היא נותנת עז ותעצומות לעם. הדבקות באלהים הרעננה, המשעשעת את נשמת החיים של הכלל ומרננת את הלב של כל פרט, הולכת וזורמת על אור האמונה האלהית על-פי הכרתה של האומה מצד נשמת הסגולית הטבעית לה, המעוטרת בבירוריה התולדותיים, המעוטרים בנזרי ישועה מדור דורים, המכשירים את הכרתה האלהית המיוחדת לפי צביונה הפרטי, ההולכת ופועלת וחוזרת ומתפעלת מהטוב הכללי של אור אלהים שבאדם ובעולם, מטיבה אותו ומטבעת בו את צביונה המיוחד, המסגל אותו לה ומכשיר את אור העולם להיות ממלא חדרי כל רוח ונפש ברגשי טוהר וחדות יושר, המבוססים בנצחיותם, בעדנם האלהי, המצילם מכל יאוש ומשגבם ישע עדי עד. 
הכרת האומה את רוחה העצמי, המביאה להעטר בגודל לבב בתורת אלהים אשר עמדה, מרכיבה על במתי ארץ. ועד כמה שיהיו החיים של כל החיים אשר בסביבה כולה בלתי מוכשרים לאותה הרוממות האלהית שרוח ישראל שואף אליו, לא תלכד במצודתם, ותלך לבטח דרכה, ותעורר את סגולת טבעה ואת הוד חיל בחירתה אחריה, עד אשר השמיטה והיובל יחדו יהיו תמים על ראשה, והארץ לעומתה תענה בחילה הרוחני האצור בקרבה, המתאים לחדות השמיטה ורננת היובל. "וצויתי את ברכתי לכם בשנה הששית ועשת את התבואה לשלש השנים". "ירעפו נאות מדבר וגיל גבעות תחגרנה". "לבשו כרים הצאן ועמקים יעטפו בר, יתרעעו אף ישירו".
מעת זנח ישראל טוב, מעת שכח את חרב גאותו ועז גאונו, המבט החיצוני על הסביבה הרחבה הבלתי מפותחת, הפראית בטבעה ובבחירתה גם יחד, השכיח ממנו את גדולת סגולתו, תשוקת החיים האלהיים ועדניהם, חמדת משושם בהיותם מתגלמים בארץ החיים בפועל, הוסע מן הלב, טהרת השכל הפשוט והברור הושבת, זיו הצדק הועם. הדמיון הגס של החברה הפרועה, ורשע כסל של ההזיות האליליות ותועבותיהם, לקחו את עמדתם במשאון, כוסתה הסגולה האלהית האצולה בנשמת האומה. חמדת חיי טוהר, שקט ויושר, לא יוכלו לקחת לב בחולשת נשמת האומה, לא תתן סגולת הארץ את תפקידה. תכונת האומה ברדתה, הוסיפה ירידה גם-כן לתכונת רוח הארץ המתאים עמה בהתאמה נצחת. רוח הארץ, רוח ארץ חמדה המלאה שירת קודש ורננת יה, ירד מטה מטה. "ותטמא הארץ, ואפקוד עונה עליה ותקיא הארץ את יושביה". רוח האומה בכללה ספג אל קרבו יסודות רעים וזרים, עד אשר העיב את טהרתו העצמית. קול ד' קורא אז בכח, "ריבו באמכם ריבו, כי היא לא אשתי ואנכי לא אישה, ותסר זנוניה מפניה ונאפופיה מבין שדיה". היסודות השונים, שבבריאותם הם מוסיפים זה לזה כל-כך לוית חן, כל כך אומץ ועז, האומה והארץ, בחלותם החלו משפיעים זה על זה לרעה ולזועה, עד אשר הרפואה הרחמנית-האכזריה הוכרחה לקחת מעמד הנתוח הנורא, התרחקות האומה מהארץ מצא את תפקידו. "ומפני חטאינו גלינו מארצנו ונתרחקנו מעל אדמתנו".
האומה בעצמת חבליה, בעומק בור שאון של צרתה הגדולה, כאשר סר מקרבה שאון החיים הלאומיים, אשר אחרי הוטמאו הוסיפו לה חלאים מוסריים כבירים אין חקר. אין מזח עוד, אין תאות ממשלה, אין שפעת חיילים, אין רכב וסוסים, אין מבצר ונשק. מאפס מהומה פנימית המהממת את הנפש, החל האור הרוחני לשוב לעלות לאטו בקרבה במעלות אשר ירד. "והיה ביום ההוא נאם ד', והכרתי סוסיך מקרבך והאבדתי מרכבתיך. והכרתי ערי ארצך והרסתי כל מבצריך, והכרתי כשפים מידך ומעוננים לא יהיו לך, והכרתי פסיליך ומצבותיך מקרבך ולא תשתחוה עוד למעשה ידיך". רוח האומה הוסיף להעלות אבר כפי מדת שביתתו מהחיים המדומים שהמה ראשונים לטומאה בציבור מקולקל. "ואומר אליה ימים רבים תשבי לי, לא תזני ולא תהיי לאיש, וגם אני אליך. כי ימים רבים ישבו בני ישראל אין מלך ואין שר ואין זבח ואין מצבה ואין אפוד ותרפים".
"והשמתי אני את הארץ, ושממו עליה אויביכם הישבים בה. ואתכם אזרה בגוים, והריקתי אחריכם חרב, והיתה ארצכם שממה ועריכם יהיו חרבה. אז תרצה הארץ את שבתתיה כל ימי השמה ואתם בארץ איביכם, אז תשבת הארץ והרצת את שבתתיה. כל ימי השמה תשבת את אשר לא שבתה בשבתתיכם בשבתכם עליה". "והארץ תעזב מהם ותרץ את שבתתיה בהשמה מהם, והם ירצו את עונם, יען וביען במשפטי מאסו ואת חקתי געלה נפשם". 
ישראל בגולה, מצד כללות האומה, עזב את דאגתו מכל עניני חול, עיניו ולבו שם רק בשמים ממעל, לא הלך עוד להרבות חיל רכב וסוס ככל גוי על אדמתו, ויחד עם זה חדל לעגב אל כל תזנוני הגוים הרבים, ורוח ד' החל לפעמו, להשכיל אל ערך האדם ומעלת נשמתו ויחד עם זה להוקיר את הערך הרוחני של האומה ויתרונה האלהי. התורה נתחבבה עליו מזהב ומפז כבימי נעוריו הטובים, ועל קדושת האמונה והמצות יצא להורג בשמחת לבב, ועיניו ולבו אשר היו בשמים תמיד העלו ארוכה לכל משובות החיים הלאומיים וכל פשעיהם. ומעת אשר התרחק מארצו פנה אליה תמיד, אבל לא במבט גס, לא ככל שוכן בית חומר המשתוקק אל ככר ארץ מכורתו כי היא תשביעהו לחם, כי אם הביט אליה בעינים מלאות חבת קודש, הציץ אל סגולתה הפנימית המתאימה אל התשוקה האלהית אשר החלה לשוב ללבבו. הארץ התנערה מכל טומאותיה, שכורי אפרים ושרים סוררים וחברי גנבים, אוהבי שוחד ולוקחי שלמונים. הבועטים מרב טובה נמחו ממנה. יחד עם כל חסנה ותפארתה החלה אמנם אחר ימים רבים למשך אליה לאטה נדחים יחידים, אבל רק בכחה לאלהים, בקדושתה העליונה, המתעלה על כל חפץ חיי חומר ודרישת משטרי לאֹם.
"קץ ישועה נסתם חרך". לבא לפומא לא גליא. מי בא בסוד ד' לדעת מתי הטהרו הארץ והגוי מטומאת הנדה אשר להם, מתי שב הרוח המסתתר בעצמותו ונגלה רק בפעולותיו כפי המדה אשר המצבים החיצונים יתנו מקום והכשר לההתגלות באומה ובארץ, אל טהרו וחסנו; מתי הגיע עתם, עת דודים, אשר בהתחברם זה לזה יפעל כל אחד מהם על חבירו לטובה ולברכה, לא לרעה ולמארה כאשר היו בימי החושך הרבים, כאשר אין עוד נביא, ולא אתנו יודע עד מה. עינינו נשואות לחזות חביוני המסתרים במקום רואים, בחזיון קץ המגולה, אשר חכמתם מאז הביעו – אין לך קץ מגולה מזה, "ואתם הרי ישראל ענפכם תתנו ופריכם תשאו לעמי ישראל כי קרבו לבא". "ופניתי אליכם ונעבדתם ונזרעתם. והרביתי עליכם אדם כל בית ישראל כולֹה, ונושבו הערים והחרבות תבנינה. והרביתי עליכם אדם ובהמה, ורבו ופרו, והושבתי אתכם כקדמותיכם, והטיבתי מראשתיכם, וידעתם כי אני ד'". קץ שם לחושך כל העת אשר לא כלה זעם, כל זמן אשר במעמקי רוח האומה ובמעמקי סתרי הארץ לא סר עדיין רוח חלאתם, אשר כל סבת פנותם אל על, אל קודש ד', היה רק מרוב שוממותם, מאשר לא היה להם כל ענין אשר יוכל קחת לב אדם החי חיי חומר עלי אדמות.
אבל אם יתגלו בחיים מלאים ענין לחיי חברה ומשטרי ארץ, אז יגל רוח העועים אשר בחובם, וההשחתות העתיקות ישיבו ליקיצה. עד העת ההיא נסתם כל חזון רוח, והארץ נשכחה כמת מלב האומה בכללה, ואשר עלה על לב יחידים לפנות אליה, לא היה להם שום דבר וענין אשר יתיחס לצדה החמרי הארצי.
אבל במדה אשר כלה פשע, מאת אשר מלאה סאת גערת ד' ותוכחות עלי עון, שמרק לא רק את היחידים אשר שבו רובם בימים הראשונים של הגלות המרה, כי-אם את רוח האומה בכללה, ורומם על-ידי רוממות רוחם את רוח הארץ אשר נשפל בימי רעה – באותה המדה החלו דרכי ציון האבלות לבקש את תפקידם, והעם אשר נעזב מהם החל לחשוב על דבר חפץ שובו אל עריו ואל ארצו, למצא שמה חיים שלמים, חיים הממלאים את כל הפגום מצד החומר והרוח גם יחד. רק זה מקרוב החל הרוח לפעם. במסתרים בא, עוד סתר פנים לו. מיודעיו הרבים עוד לא יוכלו להכירו, ויודעיו לא חזו ימיו. ואף אם נראה מראשית צמיחתו בחזון לב לקדושי רוח, ראוהו ולא הכירוהו בעזו וממשותו. עד אשר במסיבות התהפך, והנהו הולך ונגלה. השדרות הקרובות לחפץ חיי חומר פשוטים הנן הראשונות להכיר את פעמיו. תכונתו הנוטה אל חפץ הארץ, העבודה, הסדר והמשטר החברותי המלא ענין וחפץ חיים גופניים, לא זר לרוחם כאשר זר הוא לרוח בני עליה של עם ממושך וממורט אשר שכח חיים ונשה טובה.
אבל כאן אנשי לב נתבעים לבא ולעמד במערכה, לחזק ידים רפות, לרומם רוח כל מתיאש ולאמץ כל כושל, לקרא בקול גדול "ציון אל ירפו ידיך". הנה נשמת אלהים חיים העלומה, אשר ישבה בסתר המדרגה בכל ימי גלות החיל הזה, הולכת ומתגלה. את הודה ויפעתה הלא לא תוכל לגלות כי אם בעמה החי חיים שלמים, בהיותו נטוע חיים על אדמתו. כשם שאין השכינה שורה באיש יחידי כי אם על גיבור ועשיר ובעל קומה, אלא שכל אלה לא יסכנו מאומה בלתי המעלות הרוחניות של חכמה וענוה, כך אין השכינה הכללית שורה כי-אם באומה רעננה, מלאה גבורה ועושר וקוממיות, אלא שכל אלה ימצאו את עתם רק כשהם נעשים בסיסים להאור הרוחני האלהי, הממולא אור ד' וענות צדק. בנפש נדהמה ובברכים כושלות מעוצר רעה ויגון של עקת אויב ושפלות של נדודים, באפס תקוה ונחומים באדמת נכר, באו פזורי גולה, שרידים יחידים, אל ארץ החיים, אל הארץ אשר עיניהם הטרוטות מרוב חושך ואפלה מנודח של קדרות גולה אחר גולה לא יוכלו עדנה לסבול את כל תוקף האור הגדול הזרוע בארץ האורה. הקומה עוד לא נזקפה, הרוח עוד לא נתעודד, הנשמה האלהית עוד לא נגלתה בתעופת עזה, אבל קוים בודדים של אורה פזורים בכל אפסים. הקץ המגולה הולך וקרב, וכל אשר רוח ד' מפעמו יחוש להיות מהראשונים הבונים את בנין האומה בארץ חמדת עולמים.
והנה כפי המדה המצעירה של קוממות עמנו על אדמת הקודש, כפי אותה המדה שדל וקטן הוא בנינינו לעומת חקותנו הגדולה והנאדרת בימין ד' רוממה. "נוטה שמים ויוסד ארץ. ואומר לציון עמי אתה", כן דק וחלוש הוא הרוח המורגש המפעם בקרבנו מרוממותה של ארץ חמדה, והדר כבוד אל המתגלה בקדושת היובל והשמיטה על אדמת הקדש, הנותן עז ותעצומות לעם, רק מרחוק יראה לנו. אמנם יחיו רוחנו המצות התלויות בארץ, אשר יעלה בידינו לקיימם גם בעניינו ומרודנו בארץ החיים, אף כי עדיין אין לנו שום דבר בשלמותו. אבל הגיעה השעה לתחיית התורה המכוונת לעומת תחיית הארץ. תלמודם של המצוות התלויות בארץ החל להיות הולך ונחשב לחובה קדושה לכל עם ד' המפנה פניו אל ארצו ברוח ד' אשר עליו, ביתר שאת ויתר עז, מחובה הכללית המקפת את כל התורה כולה, וביותר החלה חובתה להגלות על יושבי ארץ הקודש.תלמוד מביא לידי מעשה. השינון בהלכות בבירור והרחבה, עשיית ספרים והרבות מחקר, מביאות את ההכרה והאהבה אל המצות הללו, אשר נשכחו שנות מאות רבות מכללות האומה, ואור ד' אשר בכל אות ואות ובכל פרט ופרט מפרטיה של תורה, יופיע להעיר ולעורר את הרוח, וחשק שמירת המצות התלוייות בארץ בכל פרטיהם והכרת צדקם וכבודם ילך וירבה לפי הגדלת תורתם והאדרתה. 
והנה כאשר שנת השמיטה לפי מניננו המוחזק הגיעה, ואף כי מרוב דלות המצב הכרח הוא להסתפק על-פי רוב בהוראת שעה, כאשר הוסכם מאז על-פי גדולי הדור אשר נכנסו בעומק המצב של הישוב החדש בארצנו הקדושה וחדרו אל ערכו בעתיד, בהשכילם שלא לבוז ליום קטנות, ולדעת כי מאת ד' היתה זאת לתת ניר לעמו על אדמת קדשו להיות לפתח תקוה וצמיחת קרן ישועה, שגדולה היא חובתנו לישר את מסילתה, לבלי תפגע מכשולים מצד המצות התלוייות בארץ ככל האפשרי, ואין הקב"ה בא בטרוניא על בריותיו. וכל הנאמר להקל במקום מצוה דרבים ובמקום הפסד מרובה ושעת הדחק, כל אלה חוברו להם יחד בענינינו במדה מרובה וגדולה כל כך, עד אשר אין לה דוגמא בכל השאלות בחקר דין ומשפט אשר נתעוררו בישראל בכל משך זמן גלותנו הארוכה. 
הנה, למרות ההפקעה, ישנם גופי הלכות רבות הנדרשות לשמור ולעשות בפועל. גם נמצאים קדושי עליון, יראי ד' החרדים אל דברו מאד, שנכונים בכל כח לקיים כל דבר חק ומשפט למרות כל עמל ויגיעה, ועינם לא תחוס על הפסד וטורח, מפני קדושת חבת המצות התלויות בארץ, ומצות השביעית, אשר עיני כל ישראל נשואות לקיימה בארץ חמדה כדין וכמשפט. 
לבד כל-זה, התלמוד בעצמו יביא לידי מעשה, ושינון ההלכות יחקוק חיובם בלב. ומשמיטה לשמיטה יתוספו רבים אשר בעז ד' בלבבם ירחיבו את גבול המצוה בכל הרחבתה ופרטיה, בשמחת ישראל בעושיו בהר הקודש. ועז ותעצומות אשר לעם ד' בעתיד, יוסיפו יכולת לקיומה הנכון.
ומרוח ד' החופף על עמו וארצו, תחל הוד קדושת השמיטה ותפארת זיו כבודה להתפשט על כל רוח ונפש לכל עם ד', וביחוד ליושבים בחצרותיו, המסתופפים בצל קודש של ארץ חמדה, בנעימת ידידות עז אהבתה.
וקדושת היובל, המופיע מאוצר קדשו על קדושת השמיטה, יעורר קרן ישועה וקול שופר, לשגב ישע, לעורר ישנים ולעודד גאולים. 
לזאת מצאתי לי לחובה להוציא לאור את החוברת הזאת אשר סדרתיה להלכות שמיטה בע"ה. אקוה לשמו ית' כי יגדיל תורה ויאדיר, ויזכה אותי ואת כל לימודי ד', וביותר אחי ורעי אשר אקרא להם נועם – אלו תלמידי-חכמים שבארץ ישראל, לחבר חבורים גדולים ויקרים על המצות התלוייות בארץ בכלל ועל מצות שביעית בפרט, ועם העסק במצות המעשיות, יחד, לכונן את הלב בטוב טעם ודעת להשכיל בנועם ד', באור דעת ד', ברוח מלא דעה עצה וגבורה, בימין ד' רוממה. והחונן לאדם דעת, הנותן אור חכמה על אדמת קדשו, אשר זיכנו להסתופף בחבל נחלתו, ימלאנו רוח דעה ויחזקנו בשכל טוב, ויצילנו מכל שגיאה, למען עמו ונחלתו. ומהרה יאמנו דבריו לנביאו:
ולקחתי אתכם מן הגוים וקבצתי אתכם מכל הארצות, והבאתי אתכם אל אדמתכם. וזרקתי עליכם מים טהורים וטהרתם מכל טומאותיכם, ומכל גלוליכם אטהר אתכם. ונתתי לכם לב חדש ורוח חדשה אתן בקרבכם, והסירתי את לב האבן מבשרכם ונתתי לכם לב בשר. ואת רוחי אתן בקרבכם, ועשיתי את אשר בחקי תלכו ומשפטי תשמרו ועשיתם. וישבתם בארץ אשר נתתי לאבותיכם, והייתם לי לעם ואנכי אהיה לכם לאלהים. והושעתי אתכם מכל טומאותיכם, וקראתי אל הדגן והרביתי אותו ולא אתן עליכם רעב. והרביתי את פרי העץ ותנובת השדה, למען אשר לא תקחו עוד חרפת רעב בגוים. 
כה אמר ד' אלהים, ביום טהרי אתכם מכל עונותיכם והושבתי את הערים ונבנו החרבות. והארץ הנשמה תעבד, תחת אשר היתה שממה לעיני כל עובר. ואמרו, הארץ הלזו הנשמה היתה כגן עדן, והערים החרבות והנשמות והנהרסות בצורות ישבו. וידעו הגוים אשר ישארו סביבותיכם, כי אני ד' בניתי הנהרסות, נטעתי הנשמה, אני ד' דברתי ועשיתי.
במהרה במהרה בימינו בקרוב, אמן ואמן. 
קיד. האמונה היא צריכה להחיות אותנו, לעשות אותנו ליותר אמיצים ברוח מכפי מה שאנו מבלעדה.
זאת האמונה אינה שוללת את החיפוש ההגיוני בשום אופן וענין. החופש והעיון מפנה לפניה את הדרך.	
אבל מפני שלמותה של האמונה מתגלה בקרבנו חסרוננו, על-כן אנחנו מוציאים את עצמנו נעלבים בגבולה. החסרונות אמנם אינם חסרונות כי-אם כשאין רצון לתקנם, אבל כשמתגלה הרצון לתקן אותם מיד הם אובדים את שמם ואינם עוד חסרונות. על-כן תיכף כשהתשובה משלמת את האמונה, היא נותנת את היכולת להיות אמיץ בחברתה, והאומץ הוא אדיר מאד.
קטו. מי יוכל לדעת את מעמקי היסורים של לב רחב, של נשמה שואפת רחבי אל, כשהיא מסתגרת במסגרת צרה. אח לנשר שנסגר בלול של תרנגולים.
קטז. אור אלהים איננו מתגלה כי-אם בחופש המחשבה. רק תאוות בזוייות המביאות מורך הלב בנפש האדוקים בהן יעשקו את חופש המחשבה מלבו של אדם. 
קיז. הפתגם של חופש המחשבה נעשה מקולקל ומסורס, מפני שמשתמשים בו עבדי המחשבה במלחמתם נגד עבדים אחרים.
קיח. כשהאנושיות היא נתונה בחולשה רוחנית, אז מעמד החופש שלה הוא הספקנות; וכשנשמרים הגבולים יפה, כשהיא יודעת את מצבה שהיא חלשה ונכאה ושעל כן אינה יכולה לגזור שום דבר ברור והרי היא מסופקת, אז המעמד כבר עומד להיות עולה והולך. הרפואה הרוחנית היותר טובה היא שלא יאנה האדם את עצמו, שיהיה יודע את ערכו וחולשתו. כיון שהוא בא למדה זו, כבר הולכת החולשה ומתקטנת, ורוח הגבורה מתחיל להתעורר. להיפך מי שהוא חלש כל-כך עד שיותר מספקנות לא יכל למצא, והוא מתאמר להיות גבור ובעל רוח ודאי. הוא יפול לחולשה שאין אחריה תקומה, כי אם אחר אשר ישוב דרך גלגול מחילות של הספקנות לאיתנו, כי ירד על-ידי הספקנות למעמקי החולשה הרוחנית, ומשם יתעודד לחיים אמיצים ברורים וודאיים. 
קיט. מעמד האמונה מלא תוהו ובוהו וחושך, קמשונים עלו על כל שדמותיה כי לא עובדו רבות בשנים. ביחוד הופלאו מכותיה בדורות האחרונים, אשר מפני הטירודים והגליות, הצרות וההעקות של כנסת ישראל, נתכווץ הלב ומורא פנימית עלתה בקרבו מפני חופשה של המחשבה, על-כן ברחו המחנות כולם אל עבודה הבלתי מסוכנת אבל גם-כן בלתי מועילה הרבה, בהיותה מסולקת מנשמתה. כל חכמי ישראל פנו רק אל הדיוק המעשי, והשכל כולו מכל רועי האומה לא מצא שום ענין אחר כי-אם פסקים או שעשוע של דרשות ופלפולים, והנשמה בגבהה העליון יושבת היא ושוממה. כשל כח הסבל. הכבלים מעיקים ואין יכולת לעצר עוד. הנשמה מוכרחת להתפרץ אל המרחב. כשתתפרץ בלא סדרים, בלא מנהל ומחזיק בידיה, תפנה עורף אל כל עבודותיה הצרות. זאת היא ההתפרצות החילונית של סילוק משקל החיים.	
כרועה עדרו ירעה, בחיקו ישא, עלות ינהל. שערים נפתח לבא בהם במרחבים, בסדרים, בהשקט ובבטחה. העבודה המוגבלת תכובד לפי ערכה, אבל על גבה תעוטר העבודה הרחבה, שנשמת אלהים חיים מתרחבת על ידה.
קכ. המחשבה על-דבר רוממות ד' היא כל-כך טבעית לנשמת האדם, עד שכל עינויי הנפש אינם באים כי-אם מאותה הסבה שאין האדם מכשיר את עצמו למלאות סיפוקו זה, וכן משתלשלות ובאות צרות הפרט וצרות הכלל. וכל האמצעיים וכל הדרכים האחרים שהאדם מבקש איך להשתחרר מצרותיו, כולם לא יועילו אם לא תעמוד בראש כולם עזרה מצרה זו של מניעת הכשרת הסיפוק של המחשבה בדבר רוממות אל. אמת הדבר, שכל הדרכים של הטבת מצב החיים, הם עצמם הנם גם-כן המרחיבים את הצעדים להגדלת הנשמה, שממילא תמצא בקרבה את עוזה, והסיפוק האלהי יבא לרגלם, אבל הפרש גדול יש בין המצב הבא על-ידי הכרה ובין הענין הבא בהיסח הדעת ובסמיות העין.
קכא. המהומה הכפרנית, כל זמן שהיא עסוקה במגמות מוסריות הרי היא ממש דרישת ד'. המוסר והרחבתו, הגדלת ערכם של החיים, ענוגם ושאיפותיהם, הוא בעצמו דרישת ד' יותר משארי דרישות הבאות ברחשי לב, המתעוררים על-פי איזה דמיונות פנימיות, שאין בהם הטבה מעשית לסדרי החיים.	
מכל-מקום אומללים הם בני-אדם כל-זמן שאינם יודעים שכל מה שהם עסוקים לרדוף אחריו במובן המוסרי ובקשת הטוב זהו דרישת ד', ונהרה רבה תופיע עליהם כשיגלה להם רז זה.
קכב. המזון הטבעי של הנשמה הוא המחשבה באלהים. כדי שתוכל ליהנות ממזונה זה, צריכה היא לחזק את אבריה על-ידי מזונות ילדותיים, חלב שדים, שהם מושפעים אליה על-ידי כל ההגיונות, כל המדעים, כל ההרגשות, כל המוסרים וכל האמונות וכל המעשים שבהן, שהם רק מכשירים אותה להיות יכולה להיות ניזונת מהמזון הבריא של המחשבה האלהית.
קכג. המחשבה באלהים היא הענוגה והעדינה, היפיפיה והאמיצה, שבכל המחשבות שהאדם יכול לחשוב אותם. כשיש למחשבה זו די הסיפוק ברוח האדם, אז מכחה גם המחשבות הנן מעונגות ועדינות, מלאות עז ובטחה. וכפי אותה המדה שהמחשבה האלהית קדורה בקרבו, כך הולכות כל המחשבות ומאורותיהם נלקים, זיו הרעיון הולך ומתמעט, עסק המחשבה לשמה יבוטל אז, ולא יתן את פריו כי-אם על-ידי אמצעים מלאכותיים, לשם ממון או לשם כבוד, כבוד סופרים או לוחמים, כבוד גבורים או כבוד כופרים שהוא גם-כן כבוד גבורים, כלומר כבוד הולכים נגד הזרם הכללי. בתוך הלב לא ישאר אור וחם, כי-אם כפי אותה המדה שהרעיון האלהי מסתגל אל הנשמה.
קכד. המחשבה האלהית, כשהיא מוצאה את הנשמה ריקנית, באין למוד ונסיון, באין זיכוך נפשי ותרגלת אל הטוב, אז היא עצמה מתהפכת למפלצת נוראה המהפכת את כל הוד למשחית. על-כן הכשרת החיים התרבותיים בחיי הפרט והכלל, הכשרת המדות והדעות והעמדת הצדק בחברה האנושית, שהם הנם האמצעיים הטובים למלאות את הנשמות הפרטיות ואת נשמת הכלל קנין ומילוי, הנם הצעדים היותר מוכרחים לההצעה של הנגישה אל המחשבה האלהית וההתנהנות מאורה.
קכה. המחשבה אלהית מעטרת את כל החיים, אינה מבחנת בין נשא לשפל. היא מרוממת את הדמיון ומעשירתו כשם שהיא מאמצת את השכל ומטהרתו. היא מזככת את הרצון, כשם שהיא מאמצת את היכולת.
קכו. הרצונות אשר עלו ונסתבכו בנפשנו פנימה באותן מועדי החושך אשר המחשבה האלהית לא הופיעה עלינו, זמורות זר הם ברובם. הננו מרגישים בנפשנו נטיה אמיצה לעקור אותם משרשם, כדי לנטע תחתם את צמח ד', את הרצון המואר באורה של המחשבה האלהית במילואה הכביר.	
הם הנם היסורים של אהבה שאנחנו מקבלים עלינו בבא תור התשובה, תשובה מאהבה, תשובה שמסגלת אותנו בכל הליכות חיינו אל המחשבה האלהית בכל מעוף ברקיה.
קכז. חסימת דרך בפני איזה חפצים מורגלים, סיבוב זרמי הנפש לעבר אחר תחת אשר תעו בשטפם, אינה מלאכה כל-כך קלה, אבל נעימה ומלבבת לכל מי אשר טעם את האור של ההתעודדות השלמה שהמחשבה האלהית מזרמת בתוך נשמת החיים.
קכח. רעיון בהיר אחד מתוך המחשבה האלהית די אונים הוא להפך את כל מערכי הנפש ממצב של תוהו וחולשה למצב של שכלול וכח מלא, מדרכי מיתה לדרכי חיים.
קכט. הכח הדוחף את ההתפתחות הכללית הוא בודאי ההתפתחות של הצד העליון שבחיים, שכפי מדת הכשרת פיתוחו יפותחו כל צדדי החיים. צד עליון זה אנו מוצאים בשלטון הרוח הפנימי, שיסודו הוא המחשבה המשוכללת. שכלול המחשבה אינו מוצא לו בסיס כי-אם במחשבה האלהית. לזאת הכרח כללי הוא לאנושיות, שלפחות יחידים מקרבה, המבליטים את השאיפה הכללית הגנוזה בכללותה, יהיו מכשירים עצמם לההגיון האלהי בכל חופש וכל אומץ לב. 
קל. המחשבות האלהיות אינן מתישנות. בכל דור ודור יתלבשו בכל הגוונים החדשים שהדור יכול לציירם, ובכל חליפותיהם יתנו חיים חדשים וירוממו את החיים הכללים, והחיים הפרטיים יתרוממו עמהם.
קלא. עיוות ההגיון של מניעת המחשבה האלהית אין הנשמה האנושית יכולה לסבלה, ואם תסבל אותו בעל כרחה, היא מתמלאת מכאובים וכעס, פרעות והריסות. 
קלב. עמוק עמוק בסתרי הנפש מונחת היא השאיפה למחשבה האלהית, בלב כל נשמה.	
הכפירה היא מלאה אנרגיה רבה בהתאמצה ללכת נגד הכרח חיובי זה, אבל לשוא כל קרבנותיה.	
מועלת היא לזכך את האויר החיובי שנתעפש על-ידי חיובים עכורים.
מחלשת היא מעשים טובים כשהם נשענים רק על החיובים העכורים, עד אשר יבנה עולם חדש שהמעשים הטובים ישורשו על-פי הגיונות טובים ואיתנים כפי אותה המדה הראויה להם.
קלג. חלישות הנפש כשהיא מזדווגת עם המעשים הטובים, היא מנוולתם. אין רוח אמיץ יכול לסבול סנטימנטליות רפופה, לא רק מעשים של חקים שצריכים להגיון אמונה נעלה, כי-אם אפילו מעשים טובים מורגשים, שטובם מורגש לכל, כשהם מתחברים עם חולשה נפשית הם מתגנים על הבריות. והחברה האנושית מוכרחת לבקש עצות איך להאיר את המעשים הטובים, ולהפטר עם זה מהחולשה שהם מסבבים על-פי מהלך ההרגל של קיבולם בנפשות. 
קלד.  נגד החולשה של הרחמנות לחמה האיצטדיה הרומית, אף-על-פי שמחולליה הראשיים לא חפצו לאבד את הרחמים כי-אם את החולשה שבהם, מכל-מקום בהדי הוצא לקי כרבא, סוף כל סוף על-ידי עקירת חולשת הרחמים נעקרה גם מדת הרחמים, ועם עקירת הרחמים נעקרו החסד והנדיבות והמון המדות הטובות התלויות בהן. על כן לעולם אנו צריכים להזדיין בזיון של טוב מרובה, כשאנו באים לעקר איזה חולשה שנתדבקה על-ידי הרגלת המעשים הטובים. מאוסה היא מצות אנשים מלומדה. מגונה היא הפתיות של האמונה המנופחת, שאינה נותנת כי אם רשעה ומפח נפש. אבל לא במיעוט מעשים טובים ולא בהיסח הדעת מאוצר הטוב והאמת שבאמונה נרפא את החולשה, כי-אם בפיתוח רוחני יפה ואמיץ והתרגלות של מחשבה אלהית, ביחד עם התכוננות כל המכשירים המביאים את האדם להיות נהנה מאורה בצורה מתוקנת, מחיה ומלבבת.
קלה. מאהבת אלהים המוטבעת בתוך כל נפש ישרה, מיד כשמתנערת מהמהומה השכרנית של החושים ונטיותיהם הגסות, מתעוררת היא בתוך הלב אהבת ישראל, בכל אדם תרבותי היודע יפה את המהלך ההיסתורי ואיך פעלה האומה הזאת על המחשבה האלהית לטובה בכללות האנושיות. ואם אדם זה בן ישראל הוא, מתחברת נטיה זו לאהבת המוצא, והיא נעשית על-ידי-זה לשלהבת פטריוטית חמה ומאירה.	
ומתוך שהמחשבה האלהית הישראלית לא הניחה את העולם להיות שקוע רק במחשבה המטפיזית לבדה, על-דבר האלהים ומושג האחדות בטהרתו, כי-אם הרחיבה את צעדי המוסר והתרבות תחת המצע של המחשבה האלהית בצורה חשובה כזאת שאיננה עלולה להשתכח בחליפות תקופות רבות, על כן בא גם-כן החוש המוסרי המוטבע בלבו של אדם אשר לא עות את דרכיו ומעוררו לאהבת ישראל מתוך הנטיה האסתתית של המוסר. וכשההסתוריה מלמדת בבירור שכל חיל זה עשה לו ישראל על-ידי ארצו המיוחדת, מוכרחת אהבה זו להתפשט גם על ארץ ישראל.
קלו.  כשם שהפליאה היא ראשית הידיעה, כך העצב מפני ההרגשה שהשאיפות היותר טהורות אינן קבועות יפה בנפש, היא התחלתה של זריחת השמחה האידיאלית.
קלז. לשוא יתאמץ האיש הרוחני אשר רק קרבת אלהים לו טוב להשביע צמאון נפשו בענינים אחרים, בין שהם רוחניים בין שהם גשמיים. הוא מוכרח לבא למטרתו, להיות מואר מקרבת אלהים.
קלח. אי אפשר לכבוש את התשוקה האידאלית, שהמחשבה האלהית תהיה מתפשטת בחברה האנושית. זו היא תשוקה טבעית לכל מי שיש לו חוש אצילי. וכשהמדע מתחבר עמה, פורט הוא את כל הטוב הבא לרגלי המחשבה האלהית והתפשטותה, ומתבססת אז התשוקה על בסיס מדעי.
קלט. שני דברים צריכים להתברר כדי לעמוד על אפיה של האמונה המחזירה את הוד החיים למקומו; א' האמת האלהית, ב' הצורך הגדול שיש להכלל והפרט בידיעת אמת זאת.
קמ. אותם שעומדים על מדרגת החיים בצורה כזאת שעתידים הם בכשרונם הטוב להפוך את עצם טבע רצונם לטוב מוחלט, אין בהם טבע הכבישה, על-כן הם צריכים שימור גדול קודם בֹאם למטרתם המשוכללת, מפני שאותה ההגנה המוסרית שישנה לרוב בני-אדם שאין בהם כשרון אחר לטוב כי-אם כבישת חפץ הרע, ושעל כן הם מוכנים אל כבישת חפציהם החיצוניים והפנימיים, אותה ההגנה היא חלושה באנשי המעלה הללו, מפני שעתידים הם לבא למדה זו שכל מה שיעלה על רוחם הכל הוא טוב, מרום וקדוש, על-כן גם לפני בֹאם למדה זו והסיגים הפנימיים שלהם עוד לא נטהרו, מכל-מקום אין מלאכת הכבישה אומנתם. על-כן הם צריכים להיות חמושים ביד חזקה, כדי להשתמש בה לפעמים. ומכל-מקום הם חייבים לכבד את עדינות נפשם ולא להכביד עליהם את עול הכבישה יותר מדאי, שסוף כל סוף צריכים חפציהם ביקור מרובה מצד הטוב, ויוכל להיות שלפעמים מתפרצת בהם איזה נטיה, ובהשקפה הראשונה ידמה האדם עצמה שהיא רעה ויכבשנה, וישבע מכיבושו זה כעס ומכאובים וסוף כל סוף לא יעלה בידו חפצו, וברבות הימים יתברר לו שכל עיקרה של הנטיה לא היתה אלא טובה ובחנם התעמר בנפשו לכבש את כחה הטוב.
קמא. נשמה בריאה אחת, נותנת היא אור, חיים ועצמה, לכל הנשמות המתקשרות עמה באיזה קשר צינורי. זאת היא מעלת דבקות עם תלמידי-חכמים.
קמב. נשמת העולמים, אור ד', מחיה היא באשרה את כל העולמים. וניצוצי אורים אלהיים מתגלים בכל נשמה טובה היודעת להתעלה על כל קטנות החיים, על כל המדות המגונות ועל כל העצבונות של ההעדרים, שבהם יוקשים בני אדם טבועי חומר. נשמה כזאת, היא מזנקת אור וחיים לכל אשר יבא בחברתה, בין בהשפעות גלויות של מדע והתגלות רגש, בין בהשפעות גנוזות של המשך חן ואמץ טהר.
קמג. הרצאת הכוזרי היא, שהמצות החקיות, וכן המשפטים מצד החקי שיש בהם, עומדים הם למעלה מהתורות השכליות, והם מביאים את האדם למעלה העליונה, שהתורה המוסרית השכלית היא רק הכשר להעמיד אותו על המדרגה של החק האלהי.	
להרצאת חובת-הלבבות החק השכלי והמוסרי בטהרתו הוא יותר נעלה מכל חק תורי המתקבל מהשפעת מצוה שמעית, ולהפך, התורה השמעית והמצות כולן ממין זה הוא הכשר להעמיד את האדם על המכון של ההכרה השכלית והמוסרית.	
להרצאת הרמב"ם אין לנו כי-אם מדרגה אחת, שכלל המוסר, השכל, והצדק הטבעי האלהי, הוא מאיר בשוה במוסריות השכליות ובחקי התורה, והמוסר השכלי והאלהי הכל עולה בקנה אחת.
קמד. האמונה האלהית, והתרגֹלת במעשים טובים על פיה, גורמת לתקן את הדמיון האנושי שיהיה מואר ומלוטש, עד שימצאו גם בקרבו סגולת השכל וההגיון. ואז מוצא האדם את עצמו מאושר, ואור עולם מאיר בנפשו, רוחו ונשמתו.
קמה. התגלות רצון הטוב בדיבור ובמעשה, מרומם את הרוח, וקובע מהלך לשטף הרצון לטובה. ולא רק באותה הנפש שבתוכה מתגלה זה הרצון, כי-אם במדה ערכית בכל הנפשות כולן. ביחוד אמיץ הוא הרושם על כללות האומה. על-כן הצדיקים העוסקים תמיד בגילוי חפצם לטוב העליון המוחלט והשלם, הם פועלים בתנועותיהם הרוחניות הללו לרומם את נשמת האומה בכללה, ובמובן יותר רחב את המציאות כולה.
קמו. הכרח הוא להתגבר על רגש הפחד הבא מההרגשה המוסרית, כדי שיוכל לחשוב את דרכיו בחשבון צלול באור השכל.
קמז. היאוש שבא בתוך הלב, הוא בעצמו מורה על מרדות פנימית עדינה, והכרה עליונה של מוסר ושל קדושה. על-כן ראוי הוא שהיאוש בעצמו יחזק לבו של אדם שלא יפחד, וישוב מכל חטא בתשובה מלאה שלוה ואֹמץ רוח.
קמח. הדבקות בד' היא משובחת תמיד, אפילו כשהיא בדרך דמיון – מכל-מקום מפני גדולת המושג טבעו הוא לרדת עד אין סוף, על-כן הוא נמצא באמתו גם בעמקי הדמיון. רק רצון רע מגרש את אור הקדושה מעל הרעיון, שקר ותרמית. אבל כל מה שמכוין לאמת המתכוונת בלבבו, הוא קולע לניצוץ של אורה חיה. אלא שבמדה שהיה יכול לבא לאמת יותר מאיר, יש באותה ההתרשלות תכונה של שקר, על-כן רפיון ידים מן התורה והמחקר האמיתי הוא עושה מחיצות להפסיק בין האדם ובין אביו שבשמים. אבל מיד כשגומר בלבו להתקרב ולהיות מזכך את טעמו ושכלו ככל אשר תשיג ידו, סרים העננים, והקישור הרוחני נעשה זך ומדעי באמת, ורוח חיים אלהיים הולך ומפכה בקרבו.
קמט. מי שנשמתו גבוהה, הוא צדיק בעצם. גם אם יפול נפילות רבות לא תשונה עצמיותו, והוא צריך לשוב ליסודו. וביחוד שסבות הנפילות אינן בנפש טהורה כי-אם שגיאות בחקי הענוה ומיעוט אמונה בגדולת ערכו הרוחני, ושגיאות בחקי הענוה מביאות לפעמים לידי גאוה שפלה. אבל סוף סוף יזוכך הכל, ושבע יפול צדיק וקם.
קנ. הצדיק צריך דבקות תמידית בכל תנועותיו ובכל הגיונותיו, והיא אינה מיגעת אותו כלל, אדרבא, הסגנון הבינוני מיגע הוא את הצדיק האמיתי. 
קנא. כשאין בקרב הלב ציורים רוחניים רבים מזוככים עד אותה המדה שראוי כבר להכניס בהם סדר, לסדרם במושגים של שמות ותוארים, אז כשמכניסים מבחוץ תוארים ושמות רוחניים, מכניסים מהומה וחשכה. על-כן צריך לעולם שתהי' הדרישה הרחבה בשכל הרוחני הישר והפשוט קודמת אצל האדם, וכשירגיש שאיננו יכול לסדר את הגיונותיו ולא להשלימם, אז ימצא טוב טעם בספרים המדברים מהדרושים הרוחניים באורח סיסתמתי, שכבר נמצא בהם תוארים ושמות ויחושים ידועים לכל מערכי הרעיון. וכשיתחיל מהמקום שידו מגעת, יבא גם-כן להתעלות ולדון גם-כן ביושר דעה במקום שאין ידו מגעת שם מצד עצמו.
קנב. השבת כללות האדם לטהרתו האלהית, שהיא למעלה מכל חילוק לאומים, הוא יסוד גן עדן, שהוא עומד למעלה מעולם-הזה.
קנג. העלאת כנסת ישראל במדרגתה העליונה כל-זמן שיש חילוק עמים בעולם, זאת היא מדרגת נקודת ציון.
קנד. כמה פעמים צריכים להתעמק לכפור בדמיונות, כדי שיהיה עומד על מצב שלם באמונה. ולפעמים לא יוכל להעמיד בקרבו את מצב האמונה אם לא שילביש אותה בדמיונות. ומשקל זה מסור ללב חכם אשר ידע עת ומשפט לקרב ולרחק.
קנה. אי-אפשר לעמוד על מצב רוחני אחד בקביעות. מכל-מקום על-ידי חזרה בתורה לשמה, והרגל המצות בתמימות, ותפילה בכונה, ורגילות בשירות ותשבחות, מתרבה הקביעות. 
קנו. המחשבה מוכרחת להתעלות כפי אותה המדה שגנוז בכחה, ואם אין מוציאים אותה מן הכח אל הפועל היא מתענה בעינויים נוראים, שרק המתמכרים אל החושים יכולים הם לשכחם. אבל מי שהוא איש רוחני, מרגיש את צער נשמתו איך היא נתונה ממש בתוך אשה של גיהנם, כל זמן שאינה מוציאה את מעלות רוחה מן הכח אל הפועל.
קנז. אי אפשר כלל בלא תפילה וצעקה להוציא את אור הנשמה אל הפועל הגמור.
קנח. אמתת מהות המציאות היא המחשבה, אלא שהיא המחשבה האלהית. ויסוד המחשבה הוא הרצון. וברצון יש ביד האדם להיות דומה לקונו, כי הבחירה בידו, על-כן כל מה שיקדש האדם יותר את רצונו ויעלהו, יעלה את כל המציאות עמו. וכשיעלה את הרצון למדרגה עליונה עד שיהיה כולו קבוע כרצון קונו, כל מה שיגלה רצונו יעשה, בשמים ממעל ועל הארץ מתחת, אפילו לשנות את הטבע, כי יסוד הרצון המתדמה לקונו הוא למעלה באֹמץ ומעלה מכל הטבע והמציאות הנתון בחוקיו.
קנט. אף-על-פי שאין יראה חיצונית חשובה הרבה, מכל-מקום מי שיש לו יראה חיצונית מרובה, אפילו מורך לב בעלמא במדה רבה, יש לו הרבה ניצוצות של יראה פנימית, שיוכל להעלותם במדרגה חשובה ועליונה מאד כשישוב מאהבה.
קס. מי שיש לו חוש של הקשבת הנסתר, צריך הוא מאד להחזיק בדרכו ולא להביט כלל על הדעות המורגלות, כי רובם הנן מיוסדות על השטחיות של הגלוי. וכשיהיה תמים מאד בדרכו, יכיר את אשרו, ואור ד' באמת יגיה עליו.
קסא. המושרש בעמקי הנסתר, ממולא הוא באהבה עליונה, כברא דחפיש בגינזין דאבוהי. ואף-על-פי שאין שום אדם מכיר את ערכו, אין שום ירידה לו בכך, אדרבא, ההתיחדות המסותרת במעמקי הנשמה היא גן עדנו. וכל הבנה וציור שמציירים ממנו אנשי החוץ, גם כשהוא לעילוייא, פגם הוא לו, והענין היותר טוב הוא מה שאין העולם מכירים בו כלל, בין לשבח בין לגנאי, שלעומת חלק זה אינם מונעים את אור הנשמה על-ידי ענני הדמיון שלהם.
קסב. ההסתכלות הרוחנית מוכרחת היא בתחילה לבא ביחד עם ערבונה של כמה דמיונות כוזבים, ומי שאינו רוצה כי-אם ברעיונות נקיים בהתחלתם, לא יעלה בידו כלום. ומי שהוא מתכוין אל בירור האמת, אף-על-פי שלא בא אליה בראשית מחקריו, הרי הוא נטוע בגבולה.
קסג. כל נקודה רוחנית שמתוספת בהנשמה על-ידי לימוד, או על-ידי קבלת מלכות שמים באמת ועל-ידי כל דבר מצוה, מוסיפה היא כח בנשמה בעת אשר היא פנויה מכל עסק רוחני והיא מוטרדת בעסקי חול גשמיים, שתוכל להרגיש בקרבה קישור פנימי לקדושה באמת. ולהיפוך, כל רישול וכל עזיבה, היא מביאה את השתוממותה להגלות באותו הזמן שהנשמה צמאה לאור ד', ואין בידה למלאות צמאונה מפני שהיא טרודה וקשורה בחבלי עסקים שהם הרבה למטה מערכה.
קסד. כל מה שהדורות מתאחרים, קשה יותר להכניס את האור העליון בפרטים, וצריך על-זה הכנה יותר גדולה. וההכנה היותר טובה היא להיות הכללים מאירים באור מרובה, עד שיפזרו אורה אל הפרטים. 
קסה. המעשים הרעים והמדות המגונות סותמים את האור הכללי שלא יוכל להופיע בפרטים, על-כן התשובה האמיתית היא ההקדמה היותר נכבדה להארת הנשמה.
קסו. הגבורה הפנימית צריכה זיקוק מכל נטיה גסה ומכל תכונה רעה. אז היא הולכת ומאדרת, כשהיא מושפעת מאור תורה ודעת ד'.
קסז. האהבה צריכה להיות מלאה תמיד בלב לכל.
קסח. האדם צריך לזכך את עצמו ולהתרחק מן הכיעור, כדי שיהיה מושג הכלל מצוייר יפה בנפשו, ואז יהיה לו היכולת להתדבק בכללות כנסת ישראל.
קסט. היופי הפנימי של כנסת ישראל, שבזה היא ממשכת את לב כל בניה אליה, הוא החן האלהי הנסוך עליה, מפני שבכללותה היא משגת מהאלהות נועם עליון עדין כל-כך, מה שאין כל אומה וכל פרט יכול להשיגו. ומתוך שמזיו כללותה נמשך גם-כן חוט של חסד בתוך כל יחיד מיחידיה, על-ידי חוט קטן זה מרגיש היחיד את היופי הנעלה שיש בכללות האומה על-ידי החן האלהי החי בקרבה, ומתוך כך הוא מקושר אליה בכללה בקשר אמיץ.
קע. על-ידי תוספת שפע רוח הקודש באומה, יתגדל הקשר שיש בין הפרטים אל הכלל.
קעא.אהבת כל המעשים כולם היא קודמת לכל, אחר-כך אהבת כל האדם, ואחריה אהבת ישראל, שהיא כוללת הכל, מפני שעתידין ישראל לחבר את כל המעשים כולם. וכל אהבות אלה הם אהבות מעשיות, לאהוב אותן כדי לעשות להם טובה ולגרום להם עליה. ונעלה על כולם אהבת ד', שהיא אהבה שבפועל אינה גוררת בעצמותה שום דבר, כי אם מה שהלב מלא ממנה זה הוא האושר היותר נשגב.
קעב. העיון בצורות הרוחניות מרומם את האדם, וממילא מתעלים על-ידי-זה מעשיו ומדותיו. 
קעג. לפעמים אין אדם יכול ללמוד, מפני שהמחשבה המשוטטת במרחבים שלו היא תורה יותר עליונה ממה שיוכל לקלוט מכל מה שילמוד. ואסור לו אז לאנוס את נשמתו דוקא ללמוד, כי מוריד אותה על-ידי-זה ממרומי שחקים לתחתיות ארץ.
קעד. לפעמים אדם נופל ממדרגתו ומקלקל הרבה על-ידי כובד ראש יותר מן המדה.
קעה. יש שאדם חושב שחסרה לו רוחניות והוא משתדל להשלים את חסרונו, והוא נופל על-ידי-זה בחסרונות יותר גדולים, מפני שבאמת חסרה לו גשמיות, שצריך להשלימה, ואז ממילא תשתלם גם-כן הרוחניות. ומדה זו נוהגת בין בפרט בין בכלל, כלומר באומה כולה.
קעו. השעות הנעלות שמרגישים בנפש געגועים לאלהים, צריכים למלאותם בדיבורים ובעובדות שיחול עליהם רוח קודש זה ויתקשר בהם. אך לפעמים הרוח בא באופן כזה שכל דיבור וכל מעשה מפריע את מהלכו, ואז זאת היא שלמותו – להניחו להתגבר בגבורתו הרוחנית.
קעז. הנשמה היא ריקה כל זמן שאין ממלאין אותה במילוי הדעת. הריקנות הזאת היא לה למועקה גדולה, והיא עוסקת תמיד במה למלאותה, כדי להפטר מהמחנק של ריקנות הציורים. כשאינה יכולה למלאות את ריקנותה בציורים של אמת, הרי היא ממלאתו בשל דמיון של שקר, וזה משקיט מעט את צערה, אבל הוא מחולל בקרבה מחלה ממארת. כדי לפרנס את הנשמה יפה, צריך למלאותה בטל של דעת אמת וברעיונות של מוסר צדק.
קעח. הדקדוקים העניים בתוכן מחשיכים את הוד הנשמה בכמה אופנים, ולפעמים הם מעיבים אותה יותר מהבטלה.
קעט. התורה והמצות כולם הם המזון הטבעי להנפש הישראלית, שעל-ידי כלכלה טובה זו יכולה היא להיות פועלת בחיים הרוחניים של הדעת.
קפ. הכח אצור הוא בכל המצוי. בכח גנוז החיים. הרצון לוקח את הכח ומטביע עליו את הצורה שהוא בוחר. בעת שהכח ניקח, אם הרצון מצייר צורה הגונה על מטרת רכישת הכח, מתחיל הכח להתנעע לצד עליון, ומכח בלתי צורי מתחיל להיות כח צורי פועל טוב, המשלח שרשיו בתוך הנפש המציירת הלוקחת את הכח, ומפשט ענפיו בכללות המציאות, עד המקום שהמהות העצמי והרוחני של זה הלוקח את הכח ומציירו מגיע שם. באופן זה מעלים את הניצוצות הקדושים, המפוזרים במלא כל, אל רום המעלה. כשיש לב טהור, כביר כח, היודע להטביע על הכח חותם טהור ואמיץ, כל פעולה מולדת כח, אבל יותר ניכר הדבר בפעולה מחוללת, כאכילה ודומה לה.
קפא. קטני הדעת מוכרחים לדקדק במעשיהם, ואם הם עוזבים את הדקדוק במעשים, מתעוותים המעשים אצלם מאד. וגדולי הדעת אינם צריכים לשום את אור שכלם המקיף בתוך אותה המסגרת של השגחת הדקדוק שבמעשים, שממילא על-ידי אורם הגדול מעשיהם מתישרים, ועצם יושר המעשים הוא תולדה מוכרחת מהאור הגדול השופע בקביעות על נפשם.
קפב. אף-על-פי שאין המדות ממותקות לגמרי, אין-צריך בעל הרוח הגדול לעזוב את דרכו הגבוהה, וסוף כל סוף שעל-ידי ההארה העליונה מתמתקות גם-כן המדות היותר רעות. וקל-וחומר שאין להשבית את שמחת הנשמה מפני כל דאגה של מעשים שהם מסובכים, והעיקר להיות זהיר מכל מה שהוא בבירור דבר רע ומכוער, וממילא ישמר גם-כן מכל ספק. אבל חלילה שהדאגה על-דבר הספיקות ישביתו את נועם שמחת ההארה העליונה, שעל-ידי חשכת הדאגה עלול הוא לפול בכמה מהמורות של ספיקות יותר ויותר ממה שכח הזהירות יוכל לשמור אותו בהיותו עטוף בדאגה. ולעולם צריך להיות בטוח בד' שישמור רגליו מלכד.
קפג. הפחדנות ומורך הלב היא מדה מגונה, והיא הסיג הנמצא במדת יראת ד', שכל-זמן שהיא כלולה בה לא תוכל להתכלל באהבה ובשמחה, עד שתטהר ממנה.
קפד. כשמתמעטת יראת שמים מן העולם על-ידי טמטום הלבבות, בשעה שיבא המיעוט לתכלית קטנו אז ירגישו כל הלבבות כמה אמולות הן, כמה אין להם שום ערך, מפני חוסר היסוד העקרי של החיים, שהוא יראת שמים. אז ינהו הכל לרדוף אחר הקנין של יראת שמים בכל לב ובכל נפש, וזה יהי' מדעה רחבה וחפשית מאד, שממילא תהיה מחוברת בהכרת אמת היותר ברורה והוספת החן של ההרגשה היותר עדינה, המעטרת את חיי האדם.
קפה. כבוד שמים המושג בהשגה בהירה, מרומם הוא את ערך האדם וערך כל היצורים, וממלא אותם הכרה של גודל הנפש, מחובר עם ענוה טהורה. וכבוד שמים מגושם, הוא נוטה לעבודה-זרה ומשפיל את כבוד האדם וכבוד כל הבריות. על-כן גדול הוא כבוד הבריות שדוחה לא-תעשה שבתורה, להורות על יסוד כבוד שמים הבהיר, המגדל בטובו את יסוד כבוד הבריות.
קפו. ד' מינים וסוכה. ד'-מינים הם התאגדות הכלל, והיינו הכנת החומר של כנסת ישראל כדי שתחול עליהם הצורה העליונה, שאז החלקים ניכרים בפני-עצמם גם-כן, אלא שהם מאוגדים, ועל-כן הוא דבר של שעה. אבל הסוכה שחל עליה שם-שמים, היא צורת הכלל, שאין כל חלק בפני-עצמו תופס מקום כלל. 
קפז. תיקוני העולמות הוא מצד האדם, להשלים את כל הכחות התלויים בבחירה רצונית, שהם נוטלים את החלק היותר חשוב בהויה, שיהיו נוטים לתיקון עולם והמשכת הטוב והחסד. וזה נעשה על-ידי מה שיזוככו כל הנשמות בצדם הבחירי, והכל לפי רוב המעשה. ועל-ידי הזיכוך של כל הכחות וההויות שהבחירה טבועה בהן, מזדככים גם-כן כל המעשים שפעלם ותכונתם הוא בדרך חק טבעי והכרח, בדרך גניזה, כי נקודה גנוזה של בחירה וקורט של חיים נמצא בכל.
קפח. איך אפשר שיהיה עומד כבוד הדת, התורה והעבודה, במעמדו, כל זמן שאין אנו חסים על כבוד שמים, כל זמן שאין אנו משתדלים שהענין של הכרת האלהות תתעלה בקרבנו ותצא מכלל רגש דמיוני קל ורפוף, עד לידי דעה אדירה חיה וקבועה, שאז תתקרב למדרגתה העליונה, לצורת האמת שבה, וממילא תרומם עמה את כל התלוי בה, שהיא התורה וכל המצות כולן, המעשיות והמחשביות, שכולן תלויים בהכרת האלהות החתומה בכנסת ישראל, וממנה אל הכל.
קפט. הנשמה הכללית מתקבצת לעמוד בקומתה, בהדרה ועוזה, על-ידי המעשים הטובים, התורה והתפילה, של כל הכלל כולו. נמצא מי שעושה מעשים בלתי טובים, הוא דומה כמי שמשליך לאוצר הכלל דברים המזיקים בהוייתם שם. ומי שעושה מעשים טובים פחותי ערך, כגון תורה שלא לשמה ותפילה בלא כונה, הרי הוא כמי שנותן באוצר הכלל מעות נשחתים שאין להם אותו הערך שהחוק על-פי חלקו מטיל עליו, שמזה סובל הכלל כולו. אלא שאין כל אדם נדרש אלא לפי כחותיו, והוצאות הכלל עולים בזה לעומת הכנסותיו הרוחניות.
קצ. כל העולם כולו אינו יכול לחיות בדבקות בד' בצורה מורגשת ללב ונפש, אבל הצדיקים מוכרחים לחיות בדבקות, ומתוך דבקותם באלהים חיים מאירים הם את האור האלהי בכל העולם כולו.
קצא. הצדיק שהוא מתערב עם העולם, איננו יכול לקחת משל מן העולם לומר שיחיה הוא כמו שהם חיים, כי דוקא נפשות המוניות יש להם איזה איתניות מיוחדת על המוסר הרגיל גם בלא מדרגה גדולה של התלהבות האלהית, והמדרגה הנמוכה הזאת חסרה היא לצדיקים גדולים, והם מוכרחים לחיות דוקא בתוך האור הגדול שיאיר היטב בנשמתם. ובזה הם זוכים ומזכים.
קצב. מה שחסר לצדיקים הכח הקטן של הבינונים, זו היא מעלה גדולה להם, כדי שימצאו תמיד בנפשם הכרח פנימי לעלות דוקא במעלה העליונה, כי אם לא יעלו, יוכלו לרדת עד הדיוטא התחתונה, ואם היו יכולים להיות בינונים לא היו מזורזים כל-כך.
קצג. אהבת ישראל צריכה להתפרנס. אינה דומה להאהבה הטבעית שבכל אומה שנמצאת ביחידיה. כל אומה יסודה הוא רק טבעי, פשוט, הכרח החיים והקיבוץ, מילוי הרצונות הטבעיים, הנוחים, על-ידי קיבוץ שיש להם קשורים אמיצים זה לזה, והרצון הזה אינו צריך להיות מתעורר על-ידי סיבות לימודיות וחינוכיות. אבל קישור של כנסת ישראל בנוי הוא ביותר על מאויים רוחניים משותפים, שבעצמם הם צריכים אימוץ וחיזוק רוחני מרובה מאד, גם בלבו של כל יחיד, וכל שכן בחיי הציבור כולו.
קצד. החינוך שהרצון האדיר על מה שכנסת ישראל היא בנויה יתגדל על ידו, מוכרח הוא להיות חינוך מלא אור אלהי בתכלית גבהו, שיהיה מעולף בחינוך לימודי של תורה, באמונה עמוקה שבה אור ד' גנוז, המסבב אהבה לקיום המצות ולחיים שעל פי דרך ד', המביא אחרית ותקוה לאומית אל הכלל כמו שמאשר גם-כן את הפרטים.
קצה. כשהעיקר הכל היא האומה, וישראל מוכר למרכז התבל, מתגלה ברוח היהדות אור הכללי של כל ההויה. וכשאי-אפשר רעיון זה להגלות בחיים, צריכים לפנות אל ההארה האלהית עצמה שבחיים, ואז כל דבר פרטי מתעלה להמגמה האלהית. והניצוצות מתעלים תמיד על-ידי כל פעולה מעשית או מחשבית, וההוה של החיים נעשה כל-כך קדוש, כמו העתיד.
קצו. המוסר מתקשר עם טהרת השכל, על-כן מוכרחת התשובה לבא עם הארת הדעת, ואי-אפשר לעלות לנשגבות כי-אם על-ידי טהרת הלב מכל רושם שמשאיר החטא אחריו. אבל צריך המסתכל לדעת, שתיכף על-ידי הסכמת הנטיה אל הטוב הגמור, מיד אור הסליחה מופעת עליו וחטאתו תכופר, ושוב אין לו להתבושש מפני אור העליון בושה כזו המונעת את ההסתכלות היותר עליונה.
קצז. החרדה מפני החטא היא תכונה טפוסית לכל טהר לב, ואינה סרה כי-אם בחינוך הגון, המבטחת את אורח החיים שתהי' חזקה ביושר וצדק.
קצח. ישנם צדיקים גדולים, שהניצוצות הקדושים מתאמצים שיהיו עולים על ידיהם, על-כן הם מוכרחים לאכל הרבה מאד ולשתות הרבה. ואפילו כשאינם רוצים כלל לאכול, הם אוכלים בכח כדי להעלות את ניצוצי הקדושה שבאכילתם ושתייתם. ועל-פי רוב הם מחזירים את כל העולם כולו בתשובה, ומשימים הם שלום בפמליא של מעלה ושל מטה דוקא על-ידי אכילתם שנראית כבלענית להעומדים מבחוץ. וצדיקים נוראים כאלה יתגלו בעקבא דמשיחא בארץ ישראל, כי בחוץ-לארץ קשה מאד להעלות את ניצוצי הקדושה, כי המעלה עצמו צריך עליה לארץ-ישראל.
קצט. ישנם צדיקים גדולים שכח נשמתם עצמה היא חזקה כל-כך, עד שכשהיא מאירה בקרבם בתוקף חילה היא מכנעת את הקליפות עד עפר, וכנסת ישראל מתעלה על ידי זה לרום המעלות. והסטרא-אחרא כשאינה יכולה לסבול זה, מתיגעת להטרידם בתלמוד תורה ובעשיית מצות מעשיות, כדי שיוחלש על-ידי זה אור הטבעי המלא צחצחות אלהות הזורח בנשמתם. וצריכין הם לעמוד נגד הסתה זאת ולהגביר כחם העצמי, בסוד עת לעשות לד' הפרו תורתך.
ר. כשהצדיק מטייל בביתו בטרדא של בקשת האמת, ומחשבותיו אינם מסומנות באותיות, הוא מתקן נשמות רבות.
רא. לעולם המחשבות היותר מהרסות הם נובלות של המחשבות היותר נשגבות, אלא שהם באים בלא תיקון, דהיינו שאינם יודעים את ערכם ואת שעתם.	
שלילת הכונה והתכלית במציאות, שזהו יסוד ההרס של האפסיות הגמורה המביאה טמיון רוחני גדול בעולם, מקורה הוא במחשבה היותר עליונה, שהיא מתעלה מעל כל כונה ותכלית. אין כונה ותכלית מוצאות מקום, כי-אם כשיש מקום גם לחסרון. כשפונים בדרך זה מצליחים, ובדרך אחר מתדלדלים. אבל כשהטוב מלא את כל, וכל הפניות הרוחניות והמעשיות הכל מוביל להצלחה, אין מקום לכונה ותכלית. לפני ההגבלה הנותנת מקום למוסר ולכיוון, שירותא וסיומא לא הוי.	
וכשאין מניחים מקום להבנה עליונה זו, הרעיון הגנוז של שלילת הכונה והתכלית מפני גבהן אין לו מקום להתפשט, ונכנס הוא בלבבות צרים ועושה בם את השממון של ההרס, שהיא שלילת התכלית והכונה מצד החסרון וההעדר.
רב. היכולת האין סופית ונטייתה להיטיב היא ודאי אין סופית, אם-כן צריכה ההטבה להיות באין סוף. אבל תכונת הנבראים, מצד שהם נבראים, הרי הם מוגבלים, אם-כן יש סוף בתכונת הטוב והאושר שהם יכולים לקבל. ובודאי יש מעלת טוב שהוא יותר גדול מתכונת הנבראים, ותכונה של טוב האין סופי הוא להשפיע להם בדרך קבלת טוב מה שלמעלה מתכונתם. הם מתקלקלים בערך ההגבלה שלהם, אבל מכל-מקום זה הקלקול בעצמו יביאם לקבל אחר תיקונם אושר של אין סוף, שהוא למעלה מתכונתם שהוא מוגבלת. על-כן צריכים הכלים להשבר מפני ריבוי האור. ומכל-מקום הכל ישוב לתיקון, כי מה שנשפע כבר לא ישוב ריקם, וממילא יאושרו ההויות באושר שלמעלה מתכונה של נבראים, כי-אם באושר של אלהות, בענין אין סוף, שכל מה שסובלים עבורו אינו חשוב כלום לעומת הטוב הגדול שזוכים על-ידי זה, וזכין לאדם שלא בפניו.
רג. התפלה מוצאת לה ניגוד מההשכלה השטחית, הטוענת, איך תועיל התפילה, וכי האלהות תשתנה. אבל השכלה עניה זו אינה יודעת כי כל כך מרום ונשגב הוא תוכן התפילה, עד שאין מצדה שום מקום ושם מדה שאינם מתעלים בעילוי האלהי, והמתפלל עצמו קורא להאלהות המתגלה בתוכיותו ובכל הויית נשמתו, שהארה זו ודאי משתנה היא על-ידי השינוי שיש במקבל, בנפש האדם, שכולה מלאה שינויים.
רד. כשהעולם מתעלה, איננו צריך לא לעקרים של אמונה ולא לחקים מיוחדים במעשה, איננו צריך לבטא את הטוב בשפתים ולא לתארו באיזה פעולה מיוחדת. האור הנשמתי, אור החיים השלמים, זה עצמו כבר הוא הכל. האדנות האלהית מתעלה למרומים יותר נעלים, עד שאין תאר האדנות הולם לה. כשזיקוקין מאור גדול זה יורדים לתוך החיים קודם זמנם, הם מטשטשים את העולם. אבל הזיקוקין הללו אינם בני כיבוי, על כן לשוא יעמלו העמלים למחוק את רישומם. הטובה באה על-ידי הביאור הנכון למצבם של אלו הזיקוקין, מאיזה מקום הם יורדים, וכמה מקום הם ראויים להיות תופסים בחיי ההוה.
רה. ישנם צדיקים שכל תשובתם צריכה להיות שמירת גופם.
רו. עיקר הנפילות באות מפני שאינו מאמין בקלותה של תשובה.
רז. בשכל, יש מקום ליחס את ההויות של המציאות מאפיסה מוחלטת, בכח אין סוף, ויש גם-כן מקום לצייר שהכל נתהוה לא מאפיסה, כי-אם מאמתת מציאות של מציאות אין סוף.	
באופן הראשון, אפשר לקחת הכל בדרך המוכר לשכל ולחוש, כי ההויה שהיא דבר בפני-עצמו חוץ מאין-סוף יכולה להיות ממש כפי מה שהיא מושגת ונראית.	
אמנם בציור השני, אין אפשר כלל לומר שכל ההעדרים, ההגבלות, השינויים והחולשות, יתהוו מאמתת אין סוף, שמשולל הוא מכל אלה בתכלית השלילה, על-כן נח הוא להאמר שבאמת יש רק הכנה במשיגים להכיר את כל החלקים של התגלות ההויה ביחושם להם בתור חסרונות כאלה ובשינויים כאלה, אבל באמת אין השכל, וקל-וחומר החוש, רואה אמתתו של שום ענין, ובאמת הכל עומד והכל טוב, והכל מלא שלמות אין סוף.	
להבחין בין אלה שני הדרכים הוא ממעל לשכל האדם כפי מעמדנו, והספיקות הנצחיים הללו מחבקים בעזם את כל הודאות הכללית.
רח. כל זמן שאין ממשיכים על הנפש את הרצון הטוב, אי אפשר להמשיך את ההכרה הטובה. על כן התשובה מוכרחת היא להיות קודמת לכל ההשגות.
רט. כשטהרה מתגברת, מתעלה ענן הדמיון, והאדם טועם את טעם החירות המוחלטת, ואז הוא נכון להשיג דברי אמת.
רי. לפעמים מזיק הדמיון של יראת שמים יותר מכל דמיון נפסד שבעולם.
ריא. צריך להתאמץ שיכנסו בנפשו ציור של ענינים, יותר ממספר השמות הערומים מצדו מכל ענין מושכל.
ריב. אל יבהל אדם מפני המניעות שיש לו על התשובה. ואפילו אם התשובה קשה לו מפני דברים שבין אדם לחבירו, ואפילו כשהוא יודע בדעתו שאינו יוצא ידי חובתו ומתוך איזה רפיונות איננו יכול לתקן את הענינים שבינו לבין חביריו, אל יניח בלבבו שום חלישות דעת הגורמת להקטין את יקרת ערכה של התשובה בכל מה שאין לו מניעות על-זה. ואין ספק שמתוך התשובה השלמה בחלקים שאין לו בהם מניעות, יזכה גם-כן לתקן בכי טוב את כל הדברים שיש לו עליהם מניעות גדולות שאינו-יכול לנצחן.
ריג. היצר-הרע בא לאדם לפעמים להוכיח לו שאין לו תקוה לעולם-הבא. ידע נאמנה, שהוא עומד להתעלות במעלה גדולה מאד, עד שיהי' עובד ד' שלא על-מנת לקבל פרס, כי-אם מאהבה שכלית טהורה.
ריד. הפחדנות היא יראה רעה, והיא מאבדת את הון יראת שמים האמיתית על-ידי תערובתה. על-כן צריכין להתחנך בחינוך של גבורה ואומץ לבב, ואז יהיה כלי מוכשר לקבל היראה, שהיא בעצמה גבורה.
רטו. בלי מחשבות ארוכות וגבוהות לא יובן שום רעיון נשגב לאמתתו. 
רטז. חשכת הרעיון פועל לרעה מאיש אחד על חבירו, על-כן טוב להתחבר עם טהורי לב אמיצי רוח.
ריז. הצורך לחשוב על-דבר אלהים היא ירידה גדולה, שהיא דרושה לאדם בתור רפואה. הכפירה היא הכנה שלילית לצורך העילוי העליון, שלא יהיה שום צורך לחשוב על-דבר אלהות, כי-אם עצם החיים יהיה אור אלהים.
ריח. הנשמה הזכה היא מלאה רצונות טובים ונעלים, שהם משוש חייה, ועצם מעלת הרצון הטוב היא יותר גדולה ממילואו המעשי.
ריט. כשמסתלק מן העולם אור של רצון טוב נעלה, מתעוררים כל הרצונות הרעים בכל חשכת טומאתם.
רכ. אין אמונה נקנית כי-אם על-ידי כפירה בכל הבל ורשע.
רכא. רבים הם הדרכים שבהם באים אל המטרה של שלמות האמת. וכל מה שהשלמות קרובה יותר להגלות, כך מתגלה האמת הצפון הכולל את כולם כאחד, והסתירות מתבטלות מעקרן.
רכב. הכפירה בשכר ועונש מחנכת את הבריות לעשות טוב מצד עצם הטוב. וכל מה שיתרבו עושי טוב באמת, כן יתמעט ההכרח של מציאות רעיון הכפירה, שאיננו כי-אם אמצעי תרבותי לזה המצב. 
רכג. הצדיקים חייבים להשתדל שיהיו בריאים וגבורים ברוחם ובגופם, ואז מתגבר בעולם רצון הצדק.
רכד. מי שהוא מסוגל לדבקות אלהות, איננו יכול להפרד ממנה אפילו רגע אחד, ומוכרח הוא לבא למדה זו שגם כל עסקי החול וכל הדיבורים והמעשים ההוים בעולם, שהוא צריך להיות עסוק בהם, יהיו כולם מלאים עניני אלהות, בלא שום מקרה ריק כלל.
רכה. ישנם אמיתיות גדולות שאינם יכולות להתגלות בעולם, כי-אם דוקא במעטה של שקר, ומעטה של שקר השומר את האמת נעטר גם הוא באור האמת. ופקוחי עינים יודעים להבדיל בין המעטה לעוטהו, ופחותי הנפש מבעטים באור האמת בשביל מעטה השקר שלה. ונמוכי הדעת אינם מכבדים את האמת יותר מהכבוד הראוי למעטהו הנאהב אצלם לפי תכונתם הנמוכה.
רכו. זכוך המדות בדרך המדע, הוא קודם מזיכוך בדרך הרגש, כי אם לא ידע מה טוב ומה רע, איכה ירגיש לקנות את הטוב בטבע של קנין ולהרחיק את הרע בנטיה טבעית אחר ההרגל.
רכז. כל התכונות הטובות הנן מלאות סביבם רשעות לאין חקר, וכל עבודת האדם היא לזככם מסיגיהם.
רכח. האמונה בעצמה היא מלאה סיגים מזיקים, עד אשר תטהר בכור המוסר והדעת ואז תתגלה בטהרתה.
רכט. המזדקק לאמונה טרם טוהרה, הוא כקרב לאשה דוה. סימן לדבר, כטומאת הנדה היתה דרכם לפני.
רל. מי שזוכה לתשובה מאהבה, זוכה לעולם ארוך, ומחשבותיו נעשות ארוכות ומלאות ענינים נעלים.
רלא. יראת שמים בעצמה צריכה לקבל עליה עול יראת שמים.
רלב. לפעמים צריך לצעוק כדי לעקור מן הלב טינא שמלפפתו.
רלג. כשם שצריך להתרגל בשמחה ובענוה, כך צריך להתרגל בחופש הרוח, ובזה באין לאמונה שלמה. 
רלד. על-ידי חופש הרוח בכונה טהורה, מתרוממים ממעל לכל האותיות, ואפילו למעלה מאותיות המחשבה.
רלה. ישנם צדיקים גדולים כאלה שהם למעלה מכל שורש הדינים, ועל-כן אינם יכולים ללמוד שום דבר הלכה. וכשהם מתגברים על טבעם ועוסקים בעומקא של הלכה, מתעלים למעלה גדולה לאין חקר, והם ממתקים את הדינים כולם בשרשם. 
רלו. כל-זמן שהענוה מביאה עצבון, היא פסולה. וכשהיא כשרה, מוסיפה היא שמחה, גבורה וכבוד פנימי.
רלז. הענוה מחזקת את הזכרון.
רלח. אפילו כשמשפילים את האדם הרבה, אין לו לנגע בגאוה.
רלט. הגאוה היא הטיפשות היותר פראית.
רמ. הגאוה היא בעצמה עונש נורא.
רמא. אדם גדול אינו צריך לקנאות בקטנות כדי שלא יבוא לידי שפלות הגאוה.
רמב. כשאדם מכיר שהוא מתגאה, הוא רפואה לתיקון הגאוה.
רמג. הגאוה פוגמת את הרצון, וכיון שהרצון הוא פגום אין מקום לכל טוב לנוח. ולהיפוך, הענוה משלימה את הרצון, על-כןהיא הכלי היותר טובה לקבל כל ברכה.
רמד. כשמתרבה כח החמרי של האומה, נשמתה מתפשטת ומתגדלת יותר, וכל היחידים שואבים כל-אחד לפי צינורו חיים ממעיינה הכללי.
רמה. כשמשכילים בציור הגון, שכל חזיונות החיים והמציאות שהם מתגלים לעינינו יש להם שורש יותר נשגב ויותר עשיר מזה המתגלה, ושההויה הרוחנית האמיתית היא יסוד כל היקום, מתרחבת דעתו של אדם, וצורתו הרוחנית מתעודדת בקרבו. עושר גדול זה נותנת האמונה בטהרתה לבני אדם. וכשהמחשבה מתגברת בבני אדם, שכל עשרה ותפארתה של המציאות איננה כי-אם החמריות הגלויה, מיד מתדלדלת הנשמה הרוחנית ממהותה ועולמה נחשך, והאדם מתמלא עצב ויאוש, וממילא מתקלקלים ארחות המוסר שלו, וכללות האדם הולך במחשכים, ואיש את רעהו חושב לבלוע חיים.
רמו. חסרון אחד יש בההתנשאות אל הנשגב. אמת הדבר, שהאדם מנוחם הוא בהשקיפו על הטוב והעושר שבשורש של כל המצוי, אבל מתוך שהחזיון של הטוב העליון מתגלה לפניו, משתכחת מלבו השערוריה הרבה הנמצאת כעת במחשכי העולם המעשי, שצריכה זירוז גדול לתקנה ולמתקה, ומתוך עזיבה זו, הרעה המעשית וחשכת החיים שלה מתגברת, עד שהאדם מתדלדל בעל כרחו מהשיגוב העליון ששם חזיונו הפנימי פונה.	
ולהיפוך, בתוך החושך של המחשבה שכל המצוי הוא רק אותו המוחש המתגלה לעינים, יש בו ניצוץ של אור, שמתוך כך שם האדם את לבו לשפר את חלקו בחיים, להשביחו ולהנעימו, לסלק את מרירותו ולישר את עיוותיו, כיון שזהו כל חלקו.	
אבל שני הצדדים אינם כי-אם ניצוצות ולא דברים שלמים. שכחת ההויה הממשית של מציאות החמרנית, היא באה משטחיותה של מילוי חזון השורש של המציאות בצורתה הילדותית, וקל-וחומר שכחת השורש מצד גשמותם של החושים, שהיא גם-כן תולדה של קוצר לבב. שני אלה לא יובילו את האדם אל מטרתו. העילוי האנושי והשלמת היקום כולו תבא רק על-ידי חיבורם של אלה שתי הנטיות. הדאגה וההתמכרות לשבח את חיי החושים על-פי אותה הנטיה המציירת בה את חזות הכל, והתעלות הנשמה אל עושר של שרשי החזיונות כולם כפי מדת האמת הגבוהה, שתיהם יחד בונים עולם מלא ומשמחים שמים וארץ בהגלותם.
רמז. מורך הלב היא אחת מהתנועות המוכרחות לקיום האיש והחברה, במדה ידועה, לפי אותו הערך שרצונם החפשי לא נתבכר להתרומם מעצמו לחשוק ולדעת טוב. אבל לפי אותו הערך של גימול הרצון וההכרה, יהיה מורך הלב נהפך למארה. על כן כל אותם המתאמצים לסלק מקרבם, בין ביחש הפרט בין ביחש החברה והקבוצה הכללית, את התכונה של מורך הלב וכל סעיפיה, אם הם מכשירים לפי ערך זה את טוב הרצון ובהירות ההכרה, הרי הם עושים חסד ואמת בעולם. אבל אם לא יגשו בתחילה להעלות את הרצון מעומק זוהמתו ולהאיר את ההכרה מחשכתה, כי-אם ראשית מלאכתם תהיה לגרש כליל את מורך הלב, והאדם והחברה ישארו באפלתם הקדומה, אז מסירים הם מהיחיד והציבור את ערובתם היותר בטוחה לשמירתם במצבם הנמוך, וסוף שישארו על-ידי גירוש המורך אומללים יותר הרבה ממה שהיו בעת אשר סבלו, את הסבל הטבעי לפי מצבם, את מצוקת המורך, ואחרי דרך ארוכה ומלאה מכאובים ישוב המורך ללבבם באופנים יותר מבהילים ומכאיבים. עד אשר יקחו מוסר, ויסולו להם את המסילה הנכונה להסרת המורך על-ידי הקדמת טהרת הרצון והארת ההכרה, ואז ימלאו גבורה טהורה המוזהרת מזוהר החכמה והמוסר, העומדת לעד להאיר את אור החיים.
רמח. לפעמים ישנם בתוך ענינים שבקדושה, בתפילה וביאורי תורה, מעורבים סיגים, שהנשמה כשמתנשאת בוחלת היא בהם. וצדיק האמת, כשמזדמנים לו בחילות כאילו, לא יתלה החסרון בקדושת נשמתו, כי-אם יזכך ויעלה את הסיגים המעורבים בבהירות הקדושה, עד שישוב הכל כעצם השמים לטוהר.
רמט. מדת האהבה השרויה בנשמת הצדיקים, היא כוללת את כל הברואים כולם, ואינה מוציאה מן הכלל שום דבר, ולא שום עם ולשון. ואפילו עמלק אינו נמחה כי-אם מתחת השמים, אבל על-ידי הזיכוך מתעלה הוא לשורש הטוב אשר הוא מעל לשמים, ונכלל הכל באהבה. אלא שצריך כח גדול וטהרה עצומה ליחוד נשגב זה.
רנ. כשיש על האהבה מניעות וסתירות, בין מן הטבע בין מן התורה, היא מזדככת יותר, עד שהיא מתעלה לעצם האהבה האלהית שבראה כל הברואים, שהיא גם-כן מחיה אותם בכל עת.
רנא. המוסר הטבעי הוא יסוד הכל, ודרך-ארץ קדמה לתורה.
רנב. עצם עבודת אלהים היינו הכשרת האדם להיות טוב לכל.
רנג. כל חטא, אפילו הקל שבחטאים, מטביע בקרב האדם שנאה לאיזה בריאה. ועל-ידי התשובה חוזרת האהבה להאיר.
רנד. שנאת הבריות היא עצם הגיהנם ויסוד עבודה זרה.
רנה. אהבת ישראל מחייבת אהבת כל האדם, וכשהיא מטביעה שנאה לאיזה חלק מן האדם, הוא סימן שלא נטהרה עדיין הנשמה מזוהמתה ועל-כן אינה יכולה להתייחד בעדן האהבה העליונה.
רנו. הצדיק האמיתי אינו רואה שום רע במציאות, והוא מוצא בכל דבר את יסודו הטוב. וכשם שהוא רואה זכות על כל היצורים המעשיים, כך הוא מוצא זכות לכל הרעיונות והדעות שבעולם, ומעלה אותם משפלותם ומזככם מטומאתם.
רנז. כשהדור הוא זכאי, אזי הצדיק האמיתי מכיר את כחו, וכשעונות הדור גורמים, נסתר מאורו של הצדיק ממנו בעצמו, ואיננו מכיר את גדולתו ותפארתו. על-כן צריך להתפלל הרבה, שיכירו הצדיקים האמיתים שבדור את כחם וגדולתם, וממילא יופיע אור גאולה וישועה על כל הדור כולו, ועל כל הדורות, בין העוברים בין העתידים.
רנח. לפעמים אין הצדיק יכול ללמוד לימוד רגיל, מפני שמחשבתו משוטטת בתורה העליונה שאינה מלובשת בשום אות ונקודה.
רנט. לפעמים מתאמצים הניצוצות הקדושות שבמאכלים, שיאכל הצדיק הרבה יותר מכחו, כדי שיתעלו על ידו. וכשהצדיק המזוכך מכיר את רמיזתם, מעלה אותם, ומאיר אז הארות גדולות בעולם על-ידי אכילתו.
רס. כשמתחיל הצדיק ללמוד, מתכנסים כל אותיות התורה וחפצים כולם להכנס בנשמתו להאיר אותה, ומתוך כך מתבלבלת דעתו לפעמים. אבל בזכות מעשים טובים שיש בו, הוא מסדרם כסדר הראוי, ולומד על-פי המדה ההוגנת לעולם.
רסא. מי שלבו שלם עם ד' וצמא לאהבתו, אינו צריך לדאוג משום חטא ועון, כי בודאי יתקן את הכל, וישובו לו אפילו הזדונות לזכיות גמורות. ואפילו אותם החטאים שבין אדם לחבירו, שנראה לו שאי-אפשר לו לתקנם, הכל יתוקן וישוב לזכות. ואיננו צריך לבטל ולהפריע את שמחת הקודש שבנשמתו, אפילו רגע אחת, מפני כל דאגה שבעולם. ואפילו כשיש עליו חיובים רבים שאינו יכול למלאותם, לא ידאג על-זה כלל, כי ד' יגמור בעדו.
רסב.	שירתי
שירתי, יפתי,
ידידת הנֹער,
לבבתיני אז
ביפי עיניך.

על הרי בשמי
לשוח התהלכת,
ורוחי התרומם
לקול מצעדיך.

חלפו שנים
באין עונג ואור,
וממני נסתרת 
ונעלמו עקבותיך.
	
לב אוהב
כעלה נובל,
צומק ביגון,
ויכמה חזות פניך.

נאלמה נשמתי 
מאז שכחתיך,
וצלילי החיים
נחנקים בדומיה.

שובי רעיה
אל ידיד עזוב,
באור עיניך
הזריחי אפלתו.

ניצוץ אל נרדם
ישוב ויעור,
ולב שומם
ימלא רוח חיים.

וכינורי, יפתי,
ברוחך אעירה,
אדברה רמות
מלאו לבבי.

אשירה לחיים,
לאלהים ועם,
לשמים, לכוכבים,
לשדה, לאחו.

לשביב חיים
בכל פינה נסתרת,
לזיק אומץ
בכל נשמה נחבאת.

הבי לי יפעך
אחרי פירוד ארוך,
השיבי לי ששונך,
יפתי, שירתי.
רסג. הנשמה הכללית צריכה להתעלות הרבה, עד שתתן את כחה בפרטים, לחשוק בצורה אידיאלית, המלבבת את התכונה הרוחנית של האדם, את כל ברכות החיים במילואם. ולפי ערכה של התעלות זו, מתנוצצת היא אור הישועה הכללית לגאולת האומה והארץ. 
רסד. אי אפשר להתרומם אל התשוקה הרוחנית של ישועת הכלל, בלא תשובה פנימית עמוקה מכל חטא ועון. אמנם יחיד ששב במובן זה, מוחלים לו ולכל העולם כולו. ויכולים רבים להתעלות לתכונה האידיאלית, הגנוזה בנשמת האומה, על-ידי תשובת היחיד השב למטרה זו של התאפשרות הזרחת תשוקת גאון האומה בטהרתה.
רסה. כשהאדם מתנשא למרומי הרעיון, באים מיד העונות וסותמים לפניו את האורה העליונה, והמחשבות הגדולות משתפלות על-ידי קדרות העונות הרשומים בחדרי הלב. אמנם ישוב אז מיד באהבה, בתשובה ברורה אשר תשיב לו את החיים המאושרים במעוף עין, וכפי אותה המדה שתתאמת התשובה בפועל בסדרי החיים, כן יתאדרו תנובות המחשבה ופלג הרעיון יתברך.
רסו. כשהנשמה היא טהורה, ומוזהרת מזוהר החכמה והמוסר העליון, אז היא מרגשת מיד את היחש החי של כל האידיאלים הקשורים בכל מצותיה של תורה, וצמאון פנימי יולד בקרבה להתגשמותם במעשה, אשר יצא אל הפועל בתור סימן חי ופועל בקיומם של המצות. וגם אלה המחשבות, הנראות רחוקים מאד ממילוי המטרה שלהם בעת ההוה, מכל-מקום מפני גובה הרעיון של שאיפת אידאליהם יעשו ליסוד חיי הנפש, עד שתרדוף לקיימם בכל אומץ, ותרגיש דילדול עצום בחסרון מילואם.
רסז. כח המדמה של הצדיק הוא מלא חכמת אמת, ופועל פעולות ממשיות בעולם, כי החכמה והגבורה מתאחדים בו.
רסח. כל מה שגדולה היא תעופת הקדושה של הרצון הקדוש של הצדיק האמיתי, כך פועלת נשמתו הרבה לטובה על כל העולם כולו. וכל הברכות והטובות שהוא מצייר ברעיונו, וקל-וחומר כשמבטאם בשפתיו, שיבאו לעולם, מגלים הם את פעולתם לטובה בגניזה, אשר תגלה בחזון לנאמני רוח, הדבקים באמונת רועי ישראל בתכונתם התמימה.
רסט. הצדיק שהוא טוב בעצם, יפעלו דבריו ורעיוניו רק לטובה. וגם אם לפעמים ימלא זעם, לא יפעל להרע, מפני שהרעה אינה על-פי רצונו האמיתי.
ער. לפעמים צריך הצדיק ללמוד הרבה ולהתפלל הרבה, ולפעמים די לו בשיעור מועט מאד, שיבטא על ידם את אמיתת נקודת שאיפותיו הקדושות. ולפעמים הוא צריך להיות רק חושב ומרגיש, ומתעלה אז מכל מבטא ודיבור.
רעא. עיקר עבודתו של הצדיק הוא להיות חפץ באמת בתוכיות נשמתו, ובהתגלות הצדק בכל העולם כולו.
רעב. הצדיק האמיתי חושב תמיד לטובת כלל המציאות, ואיננו מוריד את עצמו מהמחשבה הכללית הגדולה משום מניעה שבעולם, והוא מישב תמיד את כל הסתירות הנמצאות על מחשבה גדולה זו, ועל-ידי הישובים הללו מעלה הוא את המציאות בכללו לעילוי גדול מאד.
רעג. כשהצדיק האמיתי מספר בשבח עצמו, מתמלא הוא אז ענוה גדולה מאד.
רעד. צדיק אמיתי רואה את העולם בגדולתו, על-כן יוכל לספר לפעמים גוזמאות גדולות, שהן אמיתיות לפי בחינת השקפתו על המציאות, שהיא ההשקפה האמיתית באמת. מה גדלו מעשיך ד', מאד עמקו מחשבותיך.
ערה. ישנם צדיקים שעבודתם היא בדרך השכל והמחקר, והם מלאים חכמה והגיון, ואינם יכולים לסבול עבודה פשוטה של הרגש פשוט שאין לו שרשים בשכל ברור. וישנם להיפוך, צדיקים כאלה שכל מדתם היא רק בעבודה של רגש פשוט, ואינם יכולים לסבול שום נטיה של חקירת השכל. וכל אחד מהצדיקים הללו יש לו אנשים רבים שהם בני גילו, וצריכים לדרוך בדרכי עבודתו. אמנם העוסקים בעבודת השכל, מתוך שהשכל הוא יותר גדול מהרגש, מכירים הם את מהותה של עבודת הרגש, ואף-על-פי שהם יודעים לפי תכונתם שעבודה זו לבדה אינה מספקת, מכל-מקום לא יבזוה. אבל אותם שהם דבקים רק בהרגש, אינם מכירים כלל את מהות העבודה השכלית, ונדמה להם כאילו היא מלאה מכשולים ודרכים מקולקלים, ויזהירו בכל חום לב ובכל תוקף שלא יגע שום אדם בדרכים השכליים. ודבריהם נאמנים מאד לאותם האנשים שהם בני גילם, שדי להם הרגש הפשוט להיות להם למורה דרך בכל דרכיהם.
רעו. תפילתם של רשעים מזהמת את העולם, וכדי לשמור את ההויה מזוהמה מסוכנת זו מתמלאים הרשעים תמיד כפירה, עד שהם מואסים בתפילה. ובעקבתא דמשיחא נמצאים נשמות רבות שרק בחיצוניותם הם רשעים, אבל בפנימיות שלהם הינם צדיקים גמורים, ואם היו מתפללים בדיבור שהוא ענין חיצוני היו מביאים חשכה גדולה לעולם על-ידי זוהמתם החיצונה, על כן גם הם מואסים בתפילה על-ידי ציור הכפירה הנמצאת בשטח החיצוני של נשמתם. ומכל-מקום הם מלאים רגשי קודש, שהם מתמלאים בפנימיותם על-ידי אהבה לכלל ישראל, לארץ ישראל וללשון הקודש, לכל ענין האומה, וכל מה שמדברים באיזה ענינים בתם לבם, שיוצא מנקודת פנימיותם, מתקנים בזה את פגם התפילה שהם מבטלים, כי הדיבורים הללו הם בעצם תפילה שלמה.
רעז. כשם שנמצאים תלמידי חכמים שאינם זהירים מהדברים המשניאים את התורה, ועוברים על האזהרה החמורה של כל משנאי על-ידי מה שהם מלוכלכים בגופם ומלבושיהם, וקל-וחומר על-ידי מה שהם מלאים בערות בעניני דרך ארץ והנהגת הבריות, ואין צריך לומר על-ידי מה שהם מלאים מדות רעות הגורמות לשנא אותם ואת תורתם, כן נמצאים גם-כן רעיונות המתלוות לקדושת התורה והמצות, ועל-ידי ההרגל נתדבקו בהן, והמה מלאים סיגים של שקר ושל בערות ורשעות, ועל-ידי כן מתמלאים הם האנשים העוסקים במצות באותן הרעיונות הסיגיים, עד שזוהר האור שקדושת התורה והמצות פועלת בגדולתה על החיים נעלם הוא על-ידי המאפל הגדול של המחשבות הרעות המלוות אותן. וכל עמל העבודה של הצדיקים הוא לטהר את המחשבה הכללית של כללות ישראל, ושל שיעור קומת כללות האדם, וכל ההויה, מכל סיגי מחשבות המאפילות את אור החיים האמיתים שלא יוכל להופיע בעולם, כדי שתתגלה קדושת התורה והמצוות בהארת הרעיון האמיתי המתאים אל מעלתם העליונה, כפי מה שהיא מתגלה לברי לבב ולבעלי דעה ושכל טוב.
רעח. יראת ד' היא מצטיירת בלב, בין מצד עוצם גבורתו של הקב"ה, בין מצד שלמותו העליונה הכוללת טובו וחסדו, חכמתו וענותו, וכל אלה המדות המתגלות בהנהגת העולם. המשכיל האמיתי יכריע את הכף של מדת יראת ד' שתהיה נוטה לצד החסד, הרחמים, החכמה, וההטבה המתגלה בעולם, יותר ממה שהיא נוטה לצד הכח והגבורה. ועל-ידי זה מתעדנים ההרגשים הפנימיים, על-ידי אור יראת ד' טהורה זו. וכשהיא מושרשת יפה בלב, יכולה היא אחר-כך לקבל הארה מיראה שבאה מצד הגבורה העליונה, ולא תעכר על-ידי-זה זכותה, ולא תבהל מבטחונה, ורוחה האמיץ לא ירף.
רעט. הצדיק האמיתי, כשמשתרש בארץ ישראל, מתבטלת ממנו אותה האהבה שאהב את ארץ-ישראל בגולה, ובמקומה צומחת אהבה חדשה, שכל מולדה הוא רק בארץ ישראל, מתחילת הרגש עד סוף המדע.

