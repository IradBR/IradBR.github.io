פנקס ה1
ד' אלהים חילי
א. קרבת אלהים
התשוקה היותר עזה, חזקה ועדינה, מכל התשוקות הרוחניות שמתגלות בנפש האדם, היא תשוקת קרבת אלהים. דבר זה מתברר לנו בין בקטנותו של אדם בין בגדלותו, בין בחיי הפרט בין בחיי הכלל, בחיי החברה של העמים ובחיי האנושיות בכללה. בקטנותו של אדם אנו רואים את תמימות הילד תיכף משבא לכלל איזו דעה כל שהיא, איך הוא נח לקבל רגש אלהי, ואיך שהוא מוכשר להיות מושפע לחבת קדושה ויראת שמים. "מפי עוללים ויונקים יסדת עז". וזהו אות ומופת על המציאות הטבעית של תכונת קרבת אלהים, שהיא שתולה בנפש האנושית בתולדתו. [עם היסוד המבורר הזה באו טובי פלוסופי הפדגוגיה החדשים לידי הכרה שהחינוך היותר טבעי לנפש הילד הוא החינוך [הד- -]]. בגדלותו של אדם אנחנו רואים שבכל עת וזמן שימצא האדם לרוחו חופש גמור ומוחלט, בזמן שלא יזעזעוהו מקרים מרעישים, טובים או רעים, וטרדות מסערות, איך בטבע הנטיה האלהית הולכת ומפלסת לו נתיבות בלבבו. אף באין שפה ואֹמר, יחשק להתרומם אל על, להיות חש ומרגיש בנפשו מנוחה ומרגע לב בקרבת אלהים עליון. 
הנטיה העמוקה הזאת, המושרשת עמק בטבע הנפש האנושית, לא תוכל להכבש ולהעצר מכל מיני המפריעים והמתנגדים לה, שנולדו על-ידי סיבוך החיים האנושיים, החמריים והרוחניים. המה יוכלו רק למעט את התגלותה, את שלטונה על התהלוכות המעשיות והמדעיות של האדם לשעה, אבל לא יוכלו לכחד מן המציאות את עצם הטבע העמק של החפץ האדיר של קרבת אלהים הטבועה בעצמות הנשמה של האדם. ולא עוד אלא שהתשוקה הזאת היא התשוקה המרכזית, שכל שארי התשוקות הנם רק נסמכות אליה, נובעות ממנה ושבות לה. [ועל-פי מסקנות מדעיות בטוחות נמצא] שכך היא המדה הפסיכולוגית, שכח היותר עיקרי, שרישומו יותר עמק משארי הכחות, נעשה לכח יסודי ומרכז הכֹבד ליתר הכחות. ומה שיש בנפש יחידית, יש גם-כן ודאי בנפש האנושית הכללית בכלל. [בנפש העמים בפרט, אנו באים כבר בסבך שאלות פדגוגיות בעצם צורת ה[חינוך]]. שהחינוך צריך הוא לעסוק בפתוח הכוחות הנפשיים, להשלימם, להוציאם מן הכח אל הפועל, לעדנם, להרחיבם, לחדדם ולשכללם, ולהעמידם על מצב החופש, דהיינו שיהיו עושים את תפקידם ברוח האדם לא על-פי מועקה של עבדות, כי-אם על-פי הכרה והתנדבות הרוח המלא אורה, ודעת מלאה בערכו ותוכן פעולתו. וזאת היא כל עבודת רוח האדם. זאת היא מטרתה ונטייתה. רוח האדם שואף להשלים את הנטיה הכוללת כל שבקרבו, את החשק המרכז את כל הוייתו, נטיית קרבת האלהים בכל תפארת עוזה, בכל עז שכלולה, במילוי הרחבתה ובעצם חדוד ברק יפעתה, ברום תפארת החופש וה[חירות היותר] עדינה שלה. עד תאות גבעות עולם, עלמא דיובלא, [עלמא] דחירו [זוהר].
כאשר אנחנו אומרים על החשק של קרבת אלהים, שהננו מרגישים אותו בנפשותינו, שהוא נטיה נפשית חזקה, אדירה ומרכזית, הננו אומרים זה רק לשבר את האוזן מה שהיא יכולה לשמע, אבל באמת הננו יותר בטוחים עוד לומר, שרק החפץ הזה הוא עצמותה ויסוד הוייתה של הנפש עצמה, שרק זאת היא עצם החיים והישות. [צדיק חי עלמין, מיניה פרחין נשמתין לבני נשא [תיקוני זוהר]]. הננו רואים לפנינו את כל דחיפות החיים כולם, שהנם העליות אל ההשתלמות. בכל פינות שאנחנו פונים בעולם הכללי, וביחוד בעולם האורגני, הצומח והחי, הננו מוצאים את הגידול, ההשתלמות והשכלול, באיזה צורה שתהיה, כמותית או חזותית, אמיתית או מדומה, אבל ההשתלמות היא המניעה וממלאה את החיים, מקיפתם ומרכסתם. ואיה איפוא אנו מוצאים את השלמות המוחלטת, השלמות האין סופית, שהיא צריכה להיות הכח הרודה בדחיפה הקוסמולוגית הכוללת להתעלות ולהשתלם – זה הננו מוצאים גם בקרבנו פנימה, בהכרה עמוקה, רק באלהים. על-כן רק הנטיה של קרבת אלהים היא מילוי כל החיים כולם, יסודם ועצם הוייתם.
מה שהוא כולל כל, אינו משנה את משפטו בין רב למעט. החוקים הפיזיולוגיים השולטים בחיות היציקה על-פי תנאיהם, הם עצמם הנם שולטים גם-כן בחילם גם בפיל, ובאדם השלם המשוכלל. חקי המשיכה ה[קיימים] בגרגיר חול הנם עצמם העושים פעולתם [גם במר]חקים היותר גדולים ורחבים. החילוק הוא רק [של יחס] כמותי בין רב למעט, בין התגלות גדולה להתגלות קטנה, לפי ערכו של הנושא הסובל את הכח בקרבו למראית העין. גם הנטיה הכוללת כל, האוצרת בקרבה את כל הנשמה האנושית וכל הנפש החיה, והמוכנת להשתלמות ועילוי, נטית קרבת אלהים, אחת היא, ואינה מתחלפת בין התגלותה בנפש הילד הקטן, שהוא מוכשר להיות הרגשת נטיה זאת מתגלה בקרבו בצורה היותר קלושה דקה וקטנה, ובין התגלותה בבחירי האנושיות בצורה היותר שלמה ורחבה עד כדי "אור גויים וישועת אפסי ארץ", אלא בשיעור הריבוי והמיעוט, שבזה ממילא קשורים הנם תנאי החסרון וההשלמה. כאותו ההבדל שבין אור קלוש של איזה פשתה כהה לאור השמש בגבורתה, שאינם מחולקים כי-אם בשיעורם. 
כאן אנו מוצאים כבר התגלות שני חזיונות בחיים, שהם נראים כסותרים זה את זה, והם דוקא בשביל זה מאוחדים לגלות יחד את צביון השלם של החיים השלמים. עצמות הנטיה של שאיפת קרבת אלהים עצמה, היא מחזה של הכרח מלא, שאי אפשר להיות חילופו. "על כרחך אתה חי". וההשתלמות והשכלול של זאת השאיפה [הוא]...
["והארץ היתה תהו ובהו וחשך על פני תהום ורוח] אלהים מרחפת על פני המים. ויאמר אלהים יהי אור ויהי אור. וירא אלהים את האור כי טוב, ויבדל אלהים בין האור ובין החשך. ויקרא אלהים לאור יום ולחשך קרא לילה. ויהי ערב ויהי בקר יום אחד". לאור יום, אלו מעשיהם של צדיקים. ולחושך קרא לילה, אלו מעשיהם של רשעים [מדרש רבה].
זהו פתח יסוד התגלות ההויה כולה, וכל החיים לגווניהם, בכל צדדיהם הקוסמולוגיים והמוסריים, שכל הרכוש הרוחני של האנושיות כולה מיוסד עליו, ואידך פירושא הוא, זיל גמור. "פתח דבריך יאיר מבין פתאים", במפתח פומך הות לן נהורא [מדרש רבה].
ההשפעה הזאת, המלאה והאדירה, החובקת כל וכוללת כל, כשבאה לתחום הדעה וההכרה, היא קובעת את חותמה בנפשות היותר אדירות ואמיצות, היותר שלמות ונהדרות בכלל הציבור האנושי, עד שהיא באה ומסמנת את שינוי סגנוני התגלותה מלמטה למעלה, מתחתית הנפש הפראית שזה מעט החל להרגיש שיש בו איזה רעיון וחפץ ואיזה תביעה כל שהיא של סידור, ואיזה ניצוץ קל של מוסר ושירה, גרעין דק ומזער הנתון בעמקי קליפות רבות של צללי חשך מעורבים בנגהי מאפליה. וכך היא הולכת ועולה עד שהיא מוצאה את מקום מנוחתה והדום רגליה בסגולת עם [...].
כמה גדולה ארוכה מסובכה היא הדרך להתגלות השאיפה האלהית, מעמקי תהומותיה עד שמי מרומה, בצירוף כל תולדות הגבורה והעז, לתמם את כל המון הניגודים שבין עצמות הוייתה, חומרה, וכלי קיבולה היסודי המוכרח לערך הצורה העליונה של השכלול, אל החפץ ואור החפש העליון הראוי להופיע באור הבחירה המתוקנת.
"זכור ד' לדוד את כל עונותו, אשר נשבע לד', נדר לאביר יעקב. אם אבא באהל ביתי, אם אעלה על ערש יצועי, אם אתן שנת לעיני, לעפעפי תנומה, עד אמצא מקום לד', משכנות לאביר יעקב. הנה שמענוה באפרתה, מצאנוה בשדי יער. נבאה למשכנתיו נשתחוה להדום רגליו. קומה ד' למנוחתך אתה וארון עזך. כהניך ילבשו צדק וחסידיך ירננו".
והשתלמות ההשפעה הכוללת את האומה כולה, שהנפש הלאומית שלה היא המסוגלת ביותר שתתגלה בקרבה ההופעה המלאה של תביעת תשוקת קרבת האלהים, יסוד החיים וההויה ושכלולם, בצורה מתוקנת ומשו[כללת], עם כל תיקוניה והדר יפעותיה, היא מוצאת את מרכזה האישי בקרבה פנימה, נפש משוכללת חיה וקיימת. וראויה היא שנקודת העז האלהית תתנחל בקרבה ביסוד נצח והוד, [וגבורת] עז ותעצומות, על כל ניגודי החיים הנראים [כמפרידים] בין שני היסודות, של עצמות השאיפה והתשוקה של קרבת אלהים בתור יסוד החיים, והתגברות ההויה לשאיפת שכלולה והתעלותה למרומי האור והחופש העליון, ששם נזר המלוכה, ההפך הגמור של העבדות וההכרח, הוא מקור מלכות ישראל. "דוד מלך ישראל חי וקיים".
"בעבור דוד עבדך אל תשב פני משיחך. נשבע ד' לדוד אמת לא ישוב ממנה. מפרי בטנך אשית לכסא לך. אם ישמרו בניך בריתי ועדותי זו אלמדם, גם בניהם עדי עד ישבו לכסא לך. כי בחר ד' בציון אוה למושב לו. זאת מנוחתי עדי עד, פה אשב כי אויתיה. צידה ברך אברך, אביוניה אשביע לחם. וכהניה אלביש ישע, וחסידיה רנן ירננו. שם אצמיח קרן לדוד, ערכתי נר למשיחי. אויביו אלביש בושת ועליו יציץ נזרו".
לא חיים מופרדים בפני עצמם הננו מוצאים בנפש דוד, כי-אם המשך מרכזי מהחיים הכלליים של כללות האדם, נקודת הארה והתגברות התגלות השאיפה האלהית לש[כלולה]. "כאיל תערוג על אפיקי מים, כן נפשי תערג אליך אלהים. צמאה נפשי לאלהים לאל חי, מתי אבוא ואראה פני אלהים. אלהים אלי אתה אשחרך, צמאה לך נפשי, כמה לך בשרי, בארץ ציה ועיף בלי מים. כן בקודש חזיתיך לראות עוזך וכבודך. כי טוב חסדך מחיים שפתי ישבחונך... כמו חלב ודשן תשבע נפשי ושפתי רננות יהלל פי. אם זכרתיך על יצועי, באשמרות אהגה בך. כי היית עזרתה לי ובצל כנפיך ארנן. דבקה נפשי אחריך, בי תמכה ימינך". ההתגלות האדירה הזאת, הפנימית, אין מקורה רק עצמותה הסוביקטיבית לבד, כי-אם יונקת היא מאור אמת ליעקב, מתפארת ישראל, ו"שופריה דיעקב אבינו מעין שופריה דאדם הראשון" [בבא מציעא]. שהמשך האורה המקפת והכוללת את כללות האדם, לא היתה ראויה לתן מקום להבדיל בין עם לעם, כי-אם בשביל שאיפת מטרתה העליונה, שצריכים ההפכים להיות נפגשים במרכז, ולשוב ולהתגבר עד מרומי האורה המקפת. "והיה ביום ההוא שורש ישי אשר עמד לנס עמים אליו גוים ידרשו והיתה מנוחתו כבוד". "ראה אדם כשהראהו הקב"ה דור דור ודורשיו, שדוד אין לו חיים, עמד ונתן לו שבעים שנה מיומו של הקב"ה אלף שנים שלו" [מדרש אגדה]. [חיי דוד הנם רק המשך והשלמה לחיי אדם-הראשון הכולל את כל הנפש האנושית. בהשלמתו לחיי אדם קדמאה, השלים גם-כן את חיי האבות, אברהם יצחק יעקב יוסף, בתור החטיבה המיוחדת של כנסת ישראל [זוהר]].
התשוקה האלהית המשוכללת, ההולכת ועולה, הולכת ומשתלמת באדם ובכל העולמים, אינה בודדת לעצמה, היא מחוברת [...] [...]ביות הגמורה העליונה והמחלטה [...] [...] שההויה [עולה]... למקור אחדותם... והמפולש בכל הוד קדשו ומילואו בכל [עז תיקוניו האדירים] והעשירים, בחיי הרוח וחיי ה[מעשה], בחיי המוסר, בחיי ההגיון והשירה, בחיי [הגבורה וההוד, שהוא] מתגבר ועולה מתוך חיים [מלאים וארוכים של עם... קדוש וגדול [...] מאחדות כל היקום ברום עוזו. והדעה העולמית נושאת עיניה למקור עז חייה, והיא מתמלאת יראה רוממה לגבורת אמת. זאת היא נחלת יעקב, מגמתו, אדיר חפצו והגיון חלומו. "ויחלם והנה סלם מצב ארצה וראשו מגיע השמימה, והנה מלאכי אלהים עלים ויורדים בו. והנה ד' נצב עליו, ויאמר, אני ד' אלהי אברהם אביך ואלהי יצחק, הארץ אשר אתה שכב עליה לך אתננה ולזרעך, והיה זרעך כעפר הארץ ופרצת ימה וקדמה וצפנה ונגבה, ונברכו בך כל משפחת האדמה ובזרעך. והנה אנכי עמך ושמרתיך בכל אשר תלך והשיבתיך אל האדמה הזאת כי לא אעזבך עד אשר אם עשיתי את אשר דברתי לך".
התגלות התשוקה העליונה של קרבת אלהים, המחוללת כל, באין הפרש בין חלקי ההויה, העולם הקוסמולוגי כמו העולם המוסרי, ששכלולה הגמור הננו מוצאים בחלקים רבים ויסודיים בהתעלות רוח האדם, המסור בתנאים רבים בבחירה שיש בה יסוד ההכרח ואור החופש גם יחד, היא מוספת עצמה בהתגברה בשכלולה בתחום עולם המדעי המוסרי והמעשי אשר לאדם. בהתגלות האספקלריא המאירה של מקור השלמות האלהית שלה, היא משפעת יחד את שכלול יראת רוממות הקדושה והעצמה החיה והמעשית. "נורא אלהים ממקדשיך, אל ישראל, הוא נותן עז ותעצומות לעם, ברוך אלהים". מפני שהוא עולה ומתגבר באפס מכשולי הדרכים על ההשקפה העולמית הכוללת, שנותנת עז ומנוחה לנפש השוקקת לסקל לפניה נתיבות עולם למען תמצא אורחות חיים. אשר רק על-ידי החשך, הניגוד המסובך והסתירה המבולבלת, תבק כל רוח, והאישים הפרטיים וכן הגוים והממלכות יחגו וינעו מאין דרך ברורה ואור חיים מסומנים.
"עשה ארץ בכחו, מכין חבל בחכמתו ובתבונתו נטה שמים. לקול תתו המון מים בשמים, ויעל נשאים מקצה הארץ, ברקים למטה עשה ויוצא רוח מאוצרותיו. נבער כל אדם מדעת, הביש כל צרף מפסל, כי שקר נסכו ולא רוח בם, הבל המה, מעשה תעתועים, בעת פקודתם יאבדו. לא כאלה חלק יעקב, כי יוצר הכל הוא, ושבט נחלתו ד' צבאות שמו" [ירמיה].
וההתעלות הזאת, כשהיא כבר נתגלתה באורה האלהי האדיר וקבעה לה את תחומה הלאומי והגיאוגרפי, הננו יודעים כבר כמה איתן הוא מצבה. "איתן מושבך ושים בסלע קנך". והיא הולכת ומתאדרת בתהלוכות הדורות, בעז היד העליונה, על התכונה ההיסטורית, לדור דורים. "אשרי שאל יעקב בעזרו, שברו על ד' אלהיו, עושה שמים וארץ את הים ואת כל אשר בם. השומר אמת לעולם, עושה משפט לעשוקים, נותן לחם לרעבים. ד' מתיר אסורים, ד' זוקף כפופים, ד' אוהב צדיקים. ד' שומר את גרים, יתום ואלמנה יעודד ודרך רשעים יעות. ימלך ד' לעולם, אלהיך ציון לדור ודור, הללויה".
והאומה אשר כבר קבעה את אופיה, שתכונתה היא מתאמת כולה עם האורה האלהית, והיא מוצאת בנפשה את ההכנה לשלום העולמים ותגבורת חיתם. היא מוצאת את עז גבורתה ורוממות דגלה ונצחונה מכוון עם כל מעשה בראשית, מעשה אלהים חיים. "כח מעשיו הגיד לעמו לתת להם נחלת גוים". עינה מבטת ישר. אין לה מקום ולא צורך מצד עצמות תכונתה לשום הבל שוא, לשום תעתוע דמיון. "לא איש אל ויכזב ובן אדם ויתנחם, ההוא אמר ולא יעשה ודבר ולא יקימנה". "לא הביט און ביעקב ולא ראה עמל בישראל, ד' אלהיו עמו ותרועת מלך בו. אל מוציאם ממצרים כתועפות ראם לו. כי לא נחש ביעקב ולא קסם בישראל, כעת יאמר ליעקב ולישראל מה פעל אל".
אין היסודות הרוחניים והמוסריים מתרעעים ומשתברים, כי-אם במקום שאין התכונה החמימה והמקפת כולה יכולה להתגבר שם. שם יש יראה ופחד רעה. שם ישנם מוקשי שאול ובלהות. אבל במקום שתשוקת קרבת אלהים מופיעה באור עוזה ועצם התאמתה להחיים המיוסדים והאהובים, שם הכל מאיר והכל בטוח. "ואני קרבת אלהים לי טוב, שתי בד' אלהים מחסי, לספר כל מלאכֹתיך". – מגדל עז שם ד', בו ירוץ צדיק ונשגב. ואורח צדיקים כאור נוגה הולך ואור עד נכון היום. ד' יחתו מריביו... ויתן עז למלכו וירום קרן משיחו. במהרה בימינו אמן.
ב. "וזהב הארץ ההיא טוב, אין תורה כתורת ארץ-ישראל" [מדרש רבה]. בכל דור היינו צריכים לחבב הרבה תורת ארץ ישראל. וביותר אנו צריכים לזה בדורנו, דור הנבילה-והתחיה, בן הזמן של האפלה-והאורה, היאוש והגבורה. לו אנו צריכים סם חיים דוקא מתורת ארץ-ישראל. אנו צריכים להראות לו את האמת והבהירות שיש באוצרנו האלהי, בדעותיה והגיונותיה של תורת אמת, ואת היפה והנשגב, הנעם וההוד, שיש במצותיה המעשים ובתיאור הליכות החיים כולם שעל פיה ובתוכה, כמה היא תורת אמת ותורת חיים גם יחד. לזה צריכים אנחנו לטעום ולהטעים טעמה של תורה מעומקה ויסודה, וזה לא אפשר לחוש להשיג ולהרגיש כי-אם בארץ ישראל.
ג. הכבוד הנעלה שהוא ראוי שירוחש מאתנו לאומתנו בכללה, שמדתו היא דוקא המדה האלהית – דוקא בכבוד אלהי נספיק, כשנעטר בו את עמנו הנשא והנפלא, עם נורא מן הוא והלאה. זה הכבוד כשיפורש, כשיתפרש ויתרומם, כשיתפשט מקמטיו ויוחש בכל עמקו רחבו וגבהו, הוא ישיב לנו את הכל. "ישראל מתעכבין בגלותא בגין דנהגון קלנא בכנסת ישראל" [זוהר], ויצאו מן הגלות כשיהפך הקלון לכבוד. בתחילה מצדנו, מסטרא דישראל עצמם. "עורי עורי, לבשי עוזך ציון, לבשי בגדי תפארתך ירושלים".
ד. כל מה שהוא שגור בדרך הקטנות, ביחש לתורת חוץ לארץ, במובן פרטי, עולה הוא בערך תורת ארץ ישראל למובן כללי. תורת חוץ-לארץ עוסקת בתיקון הנפש הפרטית, בדאגתה לחומריותה ורוחניותה, לזיכוכה והתעלותה בחיי שעה וחיי עולם, אבל רק בתור נפש פרטית. לא כן היא תורת ארץ-ישראל. היא דואגת תמיד בעד הכלל, בעד כללות נשמת האומה כולה. הפרטים הנם מתכנסים בקרבה בכללה. הם מתעלים בעילויה, מתעטרים בעטרתה. "עטרת תפארת לעמוסי בטן, שהם עתידים להתחדש כמותה ולפאר ליוצרם על שם כבוד מלכותו". גם אותו העילוי שמן הפרט להכלל, על כל מרחב התורה, ביחוד על מרחב הרעיונות של אמונה ויראת שמים באמת, גם זה עצמו הוא חידוש נשגב ונעלה, חידוש של תורת ארץ ישראל.
ה. הרע צריך שיהפך לטוב. במובן היחיד, המחשבות הזרות צריכות על-ידי צדיקים גמורים לההפך למחשבות טובות וקדושות. ובזה הכל חוזר לשרשו, הכל מתעלה ושמח שמחה עליונה ותיקון עולם. כמה גדול ומכופל בגדולה הוא כשהרע הכללי נהפך לטוב, כשהמחשבות הזרות הנופלות בכללות הלב והמוח של האומה בכללה, אותן המחשבות שנוטלות את זיו חייה, שמטמאות את נשמתה, "חויא דסאיב מקדשא" [זוהר], שהן עצמן מתהפכות לטובה, לאורה ולגדולה, לקדושה ולטהרה. מרירו למתיקא וחשוכא לנהורא. זה אומר רב  מתיבתא בהיכלא דמלכא משיחא [זוהר].
ו. העיקר הוא לבאר כמה נאים ונחמדים, יפים ונעימים הם לנו מצותיה של תורה. חבת הקודש אנחנו צריכים לגדל בכל מה שאנו יכולים. להראות על יסוד החמדה הכוללת, הבנוי על הכרת היופי והנשגב הכללי שבנפש האנושית, הנמצא באורח חיים של תורת אמת. ויותר מזה, להראות את האופי המיוחד שלנו, האופי הישראלי, ואיך שעל-פי טבענו הקיים, והתוכן הקבוע ברוחנו, מתאים הוא לרוממות ושיגוב כל חקי ומשפטי תורת חיים, ושעל כן ראוי שנניח את הטבע האמיץ הזה שטבוע בקרבנו מאז ומעולם, שיצא אל הפועל בלא שום מעצור, באותה התביעה עצמה לחיים טבעיים שהתגברה בדור בימים האחרונים ביחוד. 
ז. עלינו עתה לסדר את יחש הממשלה התורכית אלינו באופן נאמן, באופן שנוכל בקול רם לקרא את הקריאה הגדולה לארץ ישראל – רבותי, לארץ ישראל! את הקריאה הזאת נקרא בקול אחד, בקול גדול ולא יסף. באו לארץ ישראל אחים נעימים, ברשיון הממשלה. כל מי שיש לו איזה אלפים כסף דוקא, לא עניים מרודים המכבידים את סבלם על המטע הרך של הישוב החדש על אדמת הקדש. אבל כל מי שיש לו איזה אלפים כסף רכושו, וזיק של יהדות בלבבו, להם נקרא בחזקה, באו לארץ ישראל, הצילו את נפשותיכם, את נפש דורותיכם, ואת נפש עמנו כולו. הצילוהו משוממות וטמיון, הצילוהו מרקב והשפלה, הצילוהו מכל טומאה ורשעה, מכל צרה וצוקה שהוא עלול עליהם בכל ארצות העמים, באין הבדל והפרש. באו לארץ ישראל, נקרא בקול נורא ומרעיש, בקול רעם ורעש גדול, בקול מחולל סערה ומרגיז שמים וארץ, בקול קורע כל קירות לב, המלטו על נפשכם ובאו לארץ ישראל. קול ד' קורא אותנו. ידו נטויה עלינו. רוחו אשר בלבבנו הוא מקבץ אותנו, הוא מעודדנו, והוא מכריח אותנו כולנו לקרא בקול גדול, אדיר ונורא, אחינו בני ישראל, אחים אהובים ויקרים, באו לארץ ישראל, הלקטו אחד אחד. אל תמתינו על סדרים ודברים רשמיים. אל תמתינו על רשיונות מרעישים ומפורסמים. עשו מה שתוכלו. המלטו והאספו. באו לארץ ישראל. סולו סולו המסילה בעד עמנו האהוב והנדכא, הראו לו בפועל שדרכו כבר מוכנת היא לפניו וסלולה, אין לו מה להתישב, אין לו מה לדרוש, אין לו דרכים ונתיבות רבים, דרך אחד יש לפניו ודוקא בה ילך, ובה הוא מוכרח ללכת, דוקא לארץ ישראל.
הנצנים נראו בארץ. באו אחים יקרים וראו איך שושנת יעקב מתחלת לפרח על אדמת הקודש, באו לראות איך רוח ישראל פורח ומתעורר לתחיה, לחיים, לכבוד ועז. התדעו אתם אחים אהובים, אחים אמללים יושבי ארצות מאפליות, את האוצר הגדול של הקדושה והמנוחה, של העונג והשלוה, של רוממות הרוח, של גדולת הנפש, של קדושת החיים, של אדירות הרעיון ועדינות הרגש שיש בכל לב של ישראל היושב בארץ ישראל. הוי אחים יקרים, התוכלו גם לשער אפילו מעט מהרבה מחבת ארץ חמדה, חבת קודש וחמדת עולמים. הארץ כי טוב, ומנוחה כי נעמה.
באו לארץ ישראל. באו וראו הדר ארץ חמדה, הדר הכרמל והשרון, הדר שמי התכלת הנאים והיפים, הדר האויר הצח, הטהור וממוזג, השורר בהודו והדרו גם בתקופת טבת. באו והתענגו ושישו משוש על ארץ חמדה, הנאוה והמעונגה, ארץ החיים שאוירה הוא חיי נשמות, מה יפית ומה נעמת.
באו לארץ ישראל. באו וראו "ושש לבבכם ועצמותיכם כדשא תפרחנה". באו וראו איך עמנו האהוב והיקר מחדש כנשר את נעוריו, איך הוא מתחיל לפשט ברוחה את עצמותיו הכואבות והמפוצחות מימי נדודו וגלותו המרה. באו וראו איך מתרגל הוא לזקף כתמר את קומתו. באו וחושו איך הוא מעודד את רוחו, בזכרו את חסנו וגאונו, בזכרו את הודו ותפארתו על כל צעד ושעל. באו והתענגו עלי זכרונות טובים מיין הטוב, המגדילים את הנפש ומרחיבים את הדעת, זכרונות מלכים ושרים, זכרונות גבורים ונביאים, זכרונות תפארת ועז, גדולה והוד. באו לארץ ישראל. פה תראו חזות הכל. פה תדעו שאתם חיים חיים שהם ראויים לשמם, בארץ החיים.
החובה גדולה עלינו לעורר את האהבה הישנה לציון, האהבה הנצחית, שכאז מימים מקדם כן עתה בוערת היא בלבת אש קודש בלבב בני עמנו בכל מקום שהם. עלינו ללחום בכל עז בשנאת ארץ-הקודש שהתחילה להכנס בפרטים מקרבנו. עלינו להשמיד בזרֹע עז רוחני ובקדושת עולמים של ארץ חמדה את הזוהמא של המרגלים, שדוקא במועד לחננה התחילה להתנער מעט. המרגליוּת היא מתאבקת בשארית כחה. אמנם נוכל לומר בבטחה, בגאון שם ד' אלהי עולם הבוחר בארץ חמדה, שהיא דומה להתאמצות הפתילה האחרונה, המתנשאת למעלה טרם תכבה כליל. עז חבת ארץ-הקודש, אהבת ציון וירושלים, תרוץ ארחה, ותאיר כשמש בגבורתה את כל נאות יעקב, בחבלי אדם ועבותות אהבה תמשכם כולם, כל בניה, לארץ חמדה, לבית חייהם.
דבר אלהינו יקום לעולם. קדושת ארץ חמדה וחבתה לא נשתנתה ולא תשתנה. כל המאורעאות המרים שבאו כתומם על אדמות הקודש, בין המאורעאות החומריים בין הרוחניים, שלפי מבט העין הקלוש היו יכולים למעט את אהבתה וכבודה, להרחיקה מלב ולהשניאה חס-וחלילה, לא יכלו לה. לא יכלו כל שממותיה וחרבותיה כי-אם להוסיף לה אהבה על אהבתה, אהבת חמלה לאם אמללה נוסף על אהבת כבוד ויקר לגברת ממלכות. וכשם שלא יוכל כל חרבן חומרי למעט את האהבה, ולכבות את אש החבה הקדושה והעמוקה הלוהטת בנשמת האומה כולה פנימה לארץ חמדה, כן לא תוכל גם-כן כל שאיה רוחנית, גם אמיתית, וקל-וחומר מדומה, למעט את עז אהבת אמן לארץ צבי, לארץ חיים. אם הגערה הנבואית האיומה ומחרידה, הגערה שיכולה באמת להקפיא כקרח גם את דם הלב היותר רותח וחם לאהבת ציון וירושלים, הנזיפה הנוראה האומרת בחמת אלהים "כי על אפי ועל חמתי היתה לי העיר הזאת מיום הוסדה להסירה מעל פני", אם קובעת כוס תרעלה זה לא הספיק לצנן את חם אהבת קודש העומדת לעד לציון ולמקראיה, רק לשוא נפחד שיוכל שום קלקול מעמד, שום המעדת רגל, לרופף עוד את הקשר הנאמן העומד וקיים לעד, בחרצובות אלהיות העומדות נצח סלה. הם יעברו, כצל עב קל על השמש בעז גבורתה, ואור אהבת ציון וחמדת ארץ חמדה יאיר באור שבעתיים, ילהיב כל לב וירומם כל רוח, יקדש ויעודד.
לשוא יתאוננו המתאוננים מכל הצדדים, האוהבים והאויבים, על מהלכה של הפעולה המעשית להתישבות אחינו על אדמת הקודש, שלא גדל ערכה. טרוטי עינים אלה אינם רואים את האור, אינם מרגישים אותו, אינם מרגישים את אוצר החיים הגדול והאדיר שיש לנו גם עתה בארץ חמדתנו, אינם מכירים את כח הצומח האדיר והנאור שכבר חבוי ואצור בקרבו, אינם מכירים את השפעתו הגדולה של זה הקהל הקטן היושב על אדמתו, אדמת קודש. אינם מכירים, בשביל שאינם למודים להכיר את התוך, את הנולד. הם יכולים רק להתפעל מציורים של גוונים קורעי עינים, משפעת קלגסים וקול צווחות, אבל אינם יכולים להכיר את הדר החיים של הקדושה השאננה, את המנוחה הפנימית, ואת האור המאיר בשלוה ובטחה גנוזה, השורה בעצם קדושתו בכנסת ישראל כולה, היושבת על אדמת הקודש. הה עורים, מי יתן לכם עינים לראות בלב פנימה. הוי יושבי ארצות חשכות, התוכלו גם לשער ולהכיל את גאון הקדושה, את ששון העולמים, את שפעת נחלי העדנים השוטף בקרב הלב של בן ישראל היושב על אדמת הקודש? הטעמתם את טעם גן עדן זה? הוי אחים נדכאים ואמללים, לבי לבי עליכם, מעי מעי עליכם. הקשיבו ושמעו, שמעו ותחי נפשכם. תחת עלפת התוגה הגלויה והנסתרת למראה החרבן והשממה, למראה מהפכת הזרים, למראה הוד וכל קודש הנתוץ והרטוש, תחת אדר יגון זה אור נוגה מאיר, אור משיב נפש ומשלם ניחומים, אור מאזר חיל ומושיט תקוה. "כאיש אשר אמו תנחמנו כן אנכי אנחמכם, ובירושלים תנוחמו".
ח. עתה הגיע זמן תקומת היהדות בארץ ישראל. ההכרח לשוב לארץ אבות יקיף את כל המצבים של האומה, בין החומריים בין הרוחניים, וביותר האחרונים. המהפכה הרוסית פעלה ותפעל על סכנת מצב היהדות בכנסת ישראל שברוסיא, ומשם הפעולה חוזרת על כל העולם העברי כמעט, לפי ערך של הריבוי הגדול של האומה אשר שמה, אולי יותר עוד [ממה שפעלה להרע על הדת והיהדות על-ידי גלגולי סבותיה מאז עד ימינו אלה] המהפכה הצרפתית. כח מכריע גדול היה בעולם מצב היהדות הרוחני שהיה חזק ברוסיא. עתה נמוג והולך הוא היסוד האדיר הזה, וכל-זה מביא לנו מחשבה מחרידה מאד, אבל גם-כן הכרח להסב עינינו לקרן האורה. מעת גלינו מארצנו הלכה התורה עם ישראל בגולה, נדדה מבבל לצרפת, לספרד, לאשכנז, לפולין, לרוסיא, ועתה [מה נשמח אם נוכל לומר שהיא] שבה למקומה הראשון, לארץ ישראל, יחד עם ישראל ההולך ומתרבה על אדמת הקודש. ועתה מי הוא העור שלא יראה בזה יד ד' הנוהגת אותנו, ומי לא יחוש חובה לעצמו להיות פועל עם אל. "ועתידה בת קול להיות מפוצצת בראשי ההרים ואומרת, כל מי שפעל עם אל יבא ויטול שכרו". מי יוכל להפטר מלסבב מצדו תוספת ברכה ומהירות ישועה, לעורר לבות רבות לשוב לאדמת הקודש לנחלת ד', להתאחז בה, לישבה בעסקים ובבנינים, בקניית קרקעות, בנטיעות ובזריעה, ובכל דבר שהוא מקור חיי ישוב נכון ומסודר.
ט. עתה החובה כפולה ומכופלת להסיר את הבורות של חלק המדעי שבתורה, זה החלק של כל עניני הלב, התלוי ברגשות בדיעות ובאמונות, שהוא כללות תוכן האגדה, המוסר והמחקר, הקבלה והעיון, עם כל צדדיהם הרבים והשונים. גם לכל יחיד מזיק הרבה להצלחת חייו, אפילו בחומריות, סכלות ובורות בענינים הרוחניים, מושגים גרועים וגסים, דמיונות כוזבים וערבובי דיעות. הם מחשיכים גם את העולם הפרטי, והם הנם הגורם היותר עקרי לגריעות המדות והפסד סדר החיים. אבל יותר מכל זה הוא נוגע למצב הכלל. מצב האומה בתור עמידה כללית והנהגה שלמה בכחה העצמי על כל עניני חייה אי-אפשר שיתכונן ברעיון טהור כי-אם על-ידי מושגים ברורים וטהורים, על-ידי הבנה ישרה ונכונה ביסודי הדיעות והאמונות, בצורת הדברים הנוגעים אל הלב והרעיון. ביותר הדבר נוגע לתכלית ישיבת ישראל בארץ ישראל. מוכרח הדבר שיצא מכנסת ישראל שבארץ ישראל אור תורה בצורה הגונה, בצורה שתוכל לעמוד בשורה אחת עם כל החכמות הכלליות שבעולם לכבוד ולתפארת, לאמת וליושר, וממילא תתעלה על כולם, כי יראת ד' טהורה היא ראשית כל חכמה, תגברת כל החכמות ומקור חכמת החיים. על-כן הגיע הזמן לנו להשתדל ביותר, שבארץ ישראל יהיה נפוץ הרבה דעת החלק העיוני שבתורה, דעת המוסר והיראה בטהרתם, דעת כל צדדי המחקר והפילוסופיא האלהית שכבר נתאזרחו על-ידי גדולי הדורות בספרות התורה, והבנת תעופת דעת רזי תורה, דעת הקבלה לכל צדדיה, בידיעה הנותנת ליודעה אורה וחיים, המרוממת אותו מכל שפלות וכיעור, ומביאה אותו לידי חפץ פעולת אמת ועבודת ד' בצורה בהירה, בצורה המתדמה לעבודת גדולי האומה בימים מקדם, לצאת מחוג הצר של תכונה פרטית, אל חפץ הטבת הכלל, הבאת האורה לאומה ולעולם.
וכאשר למרות מה שכל גדולי הדורות, היחידים המצויינים, הרבו להכריז על יקרת חובת הלימוד של המוסר והיראה הטהורה, ועל תלמודה של חוכמתא וקבלה, ואשר רבים אמרו בפירוש שבזה תלוי יסוד העקרי לישועת ישראל, כי דוקא על-ידי הרמת קרן ישראל הרוחני ירומם בפועל מצב האומה בעיני עצמה ונגד כל העולם כולו, בכל דור ודור כשהגיע זמן לאיזה חפץ של התרוממות נמצאו יחידים מצויינים שהכירו שצריך לרומם את חכמת ישראל כדי להרים דגל ישראל, אבל במשך ימי הגולה היו על-כל-פנים רוב המחשבות פרטיות, על-כן היה כמה פעמים ציור התכונה לצורתה של חכמת ישראל גם-כן מפורט ומצומצם. עתה נתרחבה התביעה, החפץ גדול מאד לכונן הכנה מצדנו לישועה כללית, על-כן צריך לעומת זה לקדש את החפץ האדיר הזה בהרמה כללית ואדירה, הכוללת כל חכמת ישראל, שלא תצוייר כלל כי-אם בהרמת כל החלק העיוני שבתורה לכל מפלגותיו, כמובן יחד עם החלק המעשי, שהוא גם עד עתה ב"ה בלתי נעזב, אבל גם הוא צריך סידור ותיקון מושגח, הארה ומיתוק, לפי הערך של הרחבת הדעה והרעיון. וסוף כל סוף לא פרטי הדינים ופלפוליהם הם כל יסוד התכלית של חכמת התורה, אף-על-פי שהם חלק חשוב וגדול ממנה. העיקר הוא הבנת חכמת ישראל מיסודה ומקורה, חכמתא וקבלה, המפיצה אורה על עצמה וגם על ההלכה. בכלל חכמת ישראל הכללית והרחבתה, נכנס ממילא גם-כן כל מה שנקרא בדרך הרגיל בפי הדור בשם הזה, אלא שכאשר לא יהיה בודד וקרוע מכלל יסוד כללות חכמת התורה ומדע האמונה, דעת אלהים, והבנת המוסר הנשגב וחינוכו וקנייתו, גם הוא יהיה מואר ומקודש הרבה, וכל הכתמים והיסודות המזיקים שנראו בו יצאו ממנו, וישאר טהור וקדוש ומחובר לקדושת אמת ולאוצר חיים. חכמת ישראל בהרחבתה לא תצטמצם רק בגבול ישראל. היא תכניס בתוכה גם-כן את כל היחש האנושי לתורת אמת ולאור ישראל. שבע מצות בני נח הנם כללים קצרים, שפרטיהם המעשיים, ויותר העיוניים, הנם שדות גדולות רחבות ידים, שלא נעבדו כלל ברבים כל משך זמן הגלות המרה, כי אי-אפשר לרומם את רוח הכלל לעסוק בדברים נשגבים המשתרעים למרחב כללי וחוצי כזה, כי-אם כשעצם הרעיון הכללי, לשוב לעממיותו ולאומיותו, מפעם בקרבו בדרך קדוש ובדרך מעשי, וזה לא היה בשום זמן ותקופה מעת החורבן עד ימינו אלה. הנה כל אלה ימריצו אותנו להחזיק בעץ החיים, יחייבו אותנו ליסד יסודות נאמנים ללימוד קבוע לתורת העיון, לחובת הלבבות, לאמונות ודיעות, למוסר, למחקר וקבלה וכללות האגדה כולה, המביאה לידי יראה ולידי קדושה, לידי רוח הקודש ולידי גבורת אמת.
והנה למרות כל הגדולות שדברו על יחש ישועת ישראל בכלל ובפרט לחכמת התורה הפנימית, לא זכינו עד עתה לשום ישיבה קבועה שתהיה מטרתה לקבע לימוד עקרי ויסודי בחכמת התורה הפנימית לכל צדדיה. אמת הדבר, אחדים ניסו לקבע זמנים קצרים ללימוד מוסר, אבל אין זה ענין המבוקש לגמרי, אף-על-פי שיש גם בזה כמה מדות טובות, מכל-מקום לימוד קטוע וארעאי לא יביא את הלומד למצב בקי וחכם בחכמת ידיעת פנימיותה של תורה, אפילו ביחס היראה והמוסר לכל צדדיהם, כי-אם יעורר מעט או הרבה את הלב ליראת שמים, כל-אחד כפי הכנתו, אבל [הגבורה, המלכות, הממשלה וחיקור הדין, ברכת מעין המתגבר ונהר שאינו פוסק, המובטח לעוסק בתורה לשמה], הדעת והחכמה – מאין תמצא. אצל אחדים מהחסידים נמצאו גם-כן קובעים ללימדו חלק המוסר על-דרך החסידות וחב"ד, אבל בהיותו רק סגנון מיוחד ודרך מיוחד ושארי הדרכים נסגרו בעדם, ולכל-הפחות לא נפתחו כל צרכם, לא יוכלו לבא למדרגה רמה וכוללת, לידיעה שלמה מחוורת ומקפת, באופן שנהיה מלאים אורה, ונהיה ראויים לברר דברים כשמלה בלי שום פחד ומכשול בעניני הדיעות כמו בעניני המעשים, ומיעוט הלימוד הביא את המצב לתכונה איומה מאד. הרגש היהדותי הפנימי, הוא כולל בקרבו מצד עצמו הרבה גרעיני אורה, דיעות יקרות והשקפות נאמנות, תכונות נכבדות והכרות נכונות, אבל כשלא יטופל ולא יעובד, הולך הוא מדור לדור ומתנונה, אובד את זהרו ואת טהרתו. על-כן אין להתפלא אם בימים הראשונים לא היה כל-כך מוכרח הלימוד הקבוע בהלכות הללו של דיעות ואמונות, מפני שלא עומם עדיין הרגש הטבעי כל-כך מטהרת אורו. אבל בדורותנו המצב הוא מחריד. הבורות ואי הידיעה בתוכן כל הענינים הרוחניים, כל מה ששייך לדעה ורגש, היא גדולה ונפלאה, עד שגם מבני תורה חשובים רבים הם שאין להם כל מושג מעצם חכמת התורה בפנימיותה, בעצם ערכי המוסר בטהרתם, וממילא המושגים באמונה וביראת שמים הולכים ומתטשטשים. וההמון העומד מחוץ לגבולה של תורה, שכבר טעם מעט מתכונת המוסר החלוני הכללי ורגשו פותח במקצת ביחש לתביעה אנושית, כשהוא מוצא את אויר היהדות כל-כך שפל ונדחק, כל-כך בלתי מבורר וכל-כך מאופל, הוא בא לידי מאיסה של תורה ושנאת האומה, והולך מדחי אל דחי. וכל-זה גרם לנו מיעוט העסק בחכמתה של תורה הפנימית. ולא עוד, מצד שאין תלמידי-חכמים הקבועים בתורה באמונה ובזהירות המצות ודקדוק המעשים ביראת שמים באמת, עסוקים במקצע זה העיקרי, לקחו להם זה המקצע המקודש של חכמת הדת עצמה אנשים כאלה שלא חונכו כראוי, או שכבר פרקו מעליהם מרוע לב או משגיון והטעאה, את עול המצות, וממילא תהלוכת חייהם עושה פגם גדול במהלך מחשבותיהם, והנם מגלים פנים שלא כהלכה, מאבדים הונה של תורה ומחשיכים את יפעתה, ממעטים על-ידי ספריהם את האמונה הטהורה, מעכירים את הלב והמוח העברי היסודי, הזך, האמיץ והבהיר, וגורמים על-ידי-זה תקלות רבות ודלדול האומה. וכל-זה בא על-ידי מה שאין תלמידי-חכמים אמיתים, צדיקים וגאונים, עוסקים בקביעות והרחבה בחכמת אמת, בחכמתה הפנימית של תורה, ואינם דואגים להתלמד, לחבר ולקבע ספרים הראויים להיות נקראים ונחשבים אצל בני הדור לפי מצב חייו והשקפותיו. והנה ודאי גדולה היא העבודה. חרף נפש מרובה, עמל כביר וחפץ גדול ואדיר, לב טהור ורוח נדיבה צריך הוא להיות מתלוה עם החשק של קביעות לימוד עקרי לחכמתה של תורה הפנימית, ביחוד בדורנו, מתחתית לימודם של ספרי מוסר הפשוטים עד רוממות המחשבות העליונות שבמחקר, בפילוסופיא ובקבלה, עם התרחבות המחשבה העצמית בתכלית הרחבתה האפשרית, כי הדברים העליונים האלהיים אינם נמסרים כי-אם לחכם ומבין מדעתו. בימים הראשונים, שהיו על-כל-פנים איזה קביעות ללימודי סתרי תורה לגדולים מיוחדים ומצויינים, עוד היו דברי הרזים נמסרים בלחישה עם ציוריהם העדינים בכללותם, והיו המקבלים חיים על ידם חיים קדושים, חיים מלאים אור ודעת אלהים. אבל בימינו, שדללו וחרבו אלה המעינות, וצריכים אנחנו מעצמנו להתחכם ולתור בדיעות העליונות מתוך הספרים, חייבים אנחנו להקיף את כל הככר המדעי שבתורה מראשו עד סופו.
מעין הישועה של תלמוד פנימיותה של תורה בעושר והרחבה לכל פלגותיה וצדדיה, כשיתרחב, כשיותחל בהדרגה מלמטה למעלה, אבל בקביעות ומתינות במנוחת הנפש ושלות הלב והמוח, בהגיון רחב ומחשבה מקפת, ירחיב את דעתנו עד שנוכל בבהירות להסתכל, לברר ולהאיר את מושגי קדושת הנבואה, את מדרגותיה השונות, את ערכם ומקומם, את פעולתם החיה והקיימת, את שפע רוח הקודש לכל צדדיו, את תכניתו וערכו בחיים, בחיי הפרט והכלל, מרוממות חוג שכלנו המתקדש בקדושת תורת אמת ומתנשא ברוממות הגיוני קודש מלאים גבורת הוד ועז אמת. נשקיף על כל המרחב של ההשפעה הדתית הכללית בכל האנושיות, נכיר בבטחה ממקור אספקלריא של קודש את התוך והפנים הנמצא גם בעבי חושך, נדע לקשר את האוכל אפילו אותו שצבור בתוך פסולת מרובה וזוהמה. [ונרויח בזה לגרש רוחות רעות רבים מגבול עמנו, ביחוד אותן שעל-ידי מיעוט הדיורים שבבית החכמה הפנימית הם מנגחים כי תורא, ושאיה יוכת שער]. ובזה נשיב לנו אפילו את הנפשות הרבות הנדחות מבנינו מצד השפעתה של איזה ניצוץ אורה שמצאו בכרמי זרים, כי יכירו וידעו שכל האור וכל הטוב המפוזר זעיר שם זעיר שם על פני כל המשפחה האנושית, בכל האופק הדתי שלו, הנה הוא נמצא עמנו במילואו הגמור, באוצר חיי כל רוח אשר במקור ישראל, בתורת אמת ותורת חיים. על-ידי אור אבוקתה של פנימיותה של תורה נאיר ונזכך אפילו את כל הליכות הרעיון והמחשבה האמוניות ואלהיות של כל עם ולשון, בין אותם העמים שכבר שאבו מבארנו, ואמנם נדלחו המים הזכים והקדושים בכליהם הם עד שאבדו את טובם ויפים, את כח חייהם המלא ואת אור שלומם, בין על כל העולם, אפילו האלילי הגמור, לכל צדדיו, כי יחושנו הכללי האנושי הוא מתעלה מעל כל חילוקי עם ולשון. "לברית עם לאור גויים". הננו עומדים כאשר נוציא אל הפועל כראוי את הצפון באוצרנו, את נקודות האורה המעטות הנמצאות בהכרח אפילו תחת הגל האלילי המזובל. נוכל להראות בעליל, גלוי לכל העמים, איך הוא נמצא אתנו, איך הוא קשור עם שאיפותנו והכרת מדענו על-ידי שרשה של אור תורה ושפע נבואה. גם נמלא עצה ותושיה איך לזכך את אותם הרעיונות הפועלים כל-כך על המשפחה האנושית בכללה, על סדרי חייה והליכות עולמה, איך לצחצחם עד שיוסר מהם כל סיג וחלאה, כל נבלה ורשע, כל חולשה ורפיון, כל כסל ופתיות, וישארו אותם הדברים המוצקים ונכונים, בטהרתם ועזם. נראה לכל איך שהם מאוחדים הנם באחדותה של תורת גוי אחד בארץ. גם כל המון השיטות היותר קשות ורעות, היותר יבשות וכפיריות, גם כל אלה על-ידי אורה הגדול של עומק פנימיותה של תורה יוארו לפנינו בשרשיהם, ויגה אור נצוצי האמת, קוי היושר והצדק, פינות החיים והטוב, הנמצאים גם במחשכים הללו, וממילא יוסר ויבוטל כל הרע והכיעור, כל הרקב והשקר, כל התבלול והדמיון שבהם, ויראו בתמצית נקודתם היותר טובה ועדינה, איך שהם מתנוצצים ומתאחדים ביסוד תורת אמת, הכוללת כל אשר יעשה אותם האדם וחי בהם. "כהנים לויים וישראלים לא נאמר, אלא האדם". וממילא ישובו לנו בנינו אלה השבויים כתוא מכמר בידי זרים, בשביה רוחנית. כי רק מראה ההוד והטוב, אשר לא ימנע להמצא גם בקרב שיטה היותר משחתה והורסת, רק זה לקח את לבם הטוב והער שבי, ועל ידי מעט ברק אור זה טובעו גם-כן בבוץ של הכסל והרשע הנמצא עמו, וילכדו בכבל הזריות וההתנכרות לעמם, לתורת חיים ודעת אלהים אמת. אבל כיון שיבואר להם בביאור והרחבה, בבירור והארת אמת, כי זה האור שהוא כל-כך מלבב אותם ימצאוהו דוקא בתוך חדר הורתם, בדברי אמת אשר כבר הרו והגו נביאינו וחכמינו, ושהם כל-כך קנויים לנו ומושרשים בטבע נשמתנו עד שאנחנו הננו מוכשרים הרבה כשימצאו לנו התנאים הדרושים בפועל ובמעשה, שאליהם אנחנו משתוקקים להגיע ומשתדלים להתקרב, גם להגשימם בחיים, בחיי האומה והציבור ובחיי היחיד והמשפחה – אז עד מהרה ישובו לנו כל בנינו אלה, שכל-כך רחקו מעל עמם, מאלהי ישראל ומתורת אמת, והיו לנו בנים נאמנים מקדישי קדוש ישראל באמת ובצדקה, באמונת אֹמן וחרף נפש, כיד רוחם הכביר ודם לבבם החם והנלהב הטוב עליהם בדורנו. 
כל הטובה הזאת, לישראל ולעולם, תוכל לבא לנו רק על-ידי קביעות לימוד, ברוח צהלה, בחפץ קדוש וגבורת חיי אמת, בפנימיותה של תורה, על-ידי קביעות ישיבה הגונה לזה, מבוררת מיחידי סגולה המסוגלים למטרה הגדולה והקדושה הזאת מצד מצב רוחם ונפשם ומצד מצב גופם ותכונתם, מצד גדולתם בלימוד החלק המעשי שבתורה כראוי ומצד חפצם הטוב לעסוק בתורה לשמה, שאז יהיו זוכים לדברים הרבה ויהיה כל העולם כולו ראוי להם.
סדרי החיים, והסביבה המנגדת קל-וחומר שאינה עוזרת במאומה לרוממות מגמות כמו אלה, עלולים הם להטביע חותם של קדרות ועצב חשוך בנפשות היקרות החפצות להתנשא אל המעלות העליונות הללו. כל זה הניגוד הוא מצוי בחוץ לארץ, בארץ העמים ואדמת נכר. אבל על אדמת הקודש פה, שכל שעל עפר מרומם ומשגב כל רוח ונפש, שכל שאיפת אויר מחיה כל נשמה, פה הכל עוזר, הכל מכשיר מסייע. פה, על אדמת ישראל, ברום הררי קודש, אם נקבע ישיבה קדושה כזאת, נעשה ונצליח בימין ד' רוממה להביא אורה לישראל ולאדם.
בצעדים מדודים נעשה את מעשינו, בסדר ובמתינות, בנתינת ריוח לגו ולרוח המסובל במשא רעיונות עמוקים לאין חקר, בהרחבת הדעת בסדרי החיים, ביסוד דרך ארץ וכבוד הבריות, באהבת אחים והתגלות הלב לטובה ולשמחה, בנטיה מעשית וחברותית בריאה, בחיבור תורה עבודה וגמילות חסדים גם יחד במושג אחד בריא וכללי. מטע כזה, כאשר רק נחל לכוננו, יעלה ויצמח. זהו באמת מטע לשם ועץ חיים.
על-כן הנני קורא בקול עז, בקול מלא אהבה ואחוה, בקול יוצא מתוך לב בוער בלבת אש אהבת אמת לכבוד אור ישראל וקדושו, לכבוד עמו ונחלתו ולחבת האדם שנברא בצלם, המעותד בכללו להושע ממקום האורה, מציון מכלל יופי, באורה זקוקה וצרופה – כאשר מאז החל לפנות לה אמנם באורה עכורה ומעורבת, לפי מצב נפשו והשכלתו, לפי ערך תרבותו והשקפותיו על העולם והחיים בימים ההם. אמנם העולם נתבסם. תורת חיים מימין והקולטור השוטף ומתעלה משמאל, שני אלה הרימו את האדם הרבה משפלותו. לא זאת היא האלילות הישנה, בצורתה החשכה, שעמדה עליה לפני זריחת אור ישראל בעולם. כל הרע והמכוער נתרכך הרבה, והוא עומד ומחכה על כח פועל מצרף ומטהר, שהוא אמנם גנוז בנשמתה של כנסת ישראל. "ופתאום יבא אל היכלו האדון אשר אתם מבקשים ומלאך הברית אשר אתם חפצים... כי הוא כאש מצרף וכב¬¬ֹרית מכבסים". ואליהו עתיד לאתגליא באורח שכל [תיקונים]. ורעיא מהימנא, דאתפשטותיה בכל דרא על-ידי חכימי דרא, יבזע ימא דאורייתא, רזין דאורייתא, בחרט דיליה, בקולמוסא דיליה [שם]. וכנסת ישראל דשכיבת בבי מרעא, יפצח לה אגוזא ויתבר קליפא דיליה, ויתן לה חטה דאורייתא, דאינון כ"ב אתוון, מנוקה מכל מוץ ותבן, ויושיט לה ריחא טבא, בוסמין טבין, וריח אפך כתפוחים [שם]. ובזה תתרפא כנסת ישראל מתחלואיה אשר חילה בה הגלות המרה. ו"פרח תפרח ותגל אף גילת ורנן, כבוד הלבנון נתן לה, הדר הכרמל והשרון... כבוד ד',  הדר אלהינו".
והיה ביום ההוא יתקע בשופר גדול, ובאו האובדים בארץ אשור והנדחים בארץ מצרים, והשתחוו לד' בהר הקודש בירושלים. במהרה בימינו אמן.
י. נחמת ישראל היא עכשיו חובתנו היותר גדולה וקדושה, חובת תלמידי-חכמים צדיקים וקדושים וכל מי שהוא מרגיש בלבבו נטיה ללכת בדרכיהם. אם על צרת יחיד גדולה היא מצות תנחום אבלים, קל-וחומר על צרת רבים. אבלה היא כל האומה בכללה על בניה הרבים שנפלו חללים, שהומתו בידי רשעים ערלי לב, ולבה נשבר ונדכא, ואיך לא ננחמנה. מה הוא הנחם, זה אנו צריכים ללמוד. עלינו להתעלות מעל השפלות של נחמה של תפלות, ומכל שכן מנחמתא דגידופא, של "מאי אפשר למעבד", ולבא עד אותו מצב הנפש שממנו נוכל להרעיף טל של נחומי אמת, נחמת שדי. "נחמו נחמו עמי יאמר אלהיכם, דברו על לב ירושלים וקראו אליה, כי מלאה צבאה, כי נרצה עונה, כי לקחה מיד ד' כפלים בכל חטאתיה". הורגלנו הרבה לפני שברנו הגדול אשר השברנו, עוד טרם ראינו לעינינו אלפים ורבבות אחינו בשרנו נטבחים בחמת אויב אכזרי ולא ירחם, לדבר רק דברי תוכחות קשים, תוכחות עלי עון, על קשיות הדור וסרבנותו, התאוננות וקטגוריא. מאז היו צדיקים יסודי עולם שהתרוממו אל המבט הנשא, לבא עד ההכרה של החסידות הקדושה והעליונה לספר תמיד בשבחן של ישראל, ללמד עליהם זכות, ולמצא תמיד את צד הטוב והמפואר שבהם, ועל-ידי זה גם לרומם את רוחו, לנשאו ולקדשו. אבל לא רבים שאבו את אור נשמתם משורש אור חסד עליון כזה. על-כן הננו פוגשים תמיד בכל פינה שאנו פונים, דברי כבושים והתאוננות יוצאים מלבם של מוכיחים, של חכמים וצדיקים. הטובים והמובחרים שבהם כותבים דבריהם בדם הלב, בדמע, ובנפש מרה ונוגה, וכל כונתם לא היתה כי-אם טובתם של ישראל, שיחזרו בתשובה, שישובו מעון ושב ורפא להם, לטובתם בעולם-הזה ולאשרם בעולם הבא. אבל לנחם את ישראל, לדבר על לב ירושלים שכבר לקחה מיד ד' כפלים ככל חטאתיה, שכבר נרצה עונה, זה נחשב זה כמה לצעד מסוכן מאד, לחנופה מזקת ומבלה עולם. אבל הגיעו ימים שהננו מוכרחים להתרומם דוקא על אותו הגובה שמשם נוכל להגיע אל הרעיון, שנוכל בלא פחד של סכנה לאמר נחמה לישראל, לאמר לו שכבר לקח מיד ד' כפלים ככל חטאתיו וכי נרצה עונו.
כי גלינו מארצנו מפני חטאינו, זהו דבר פשוט, כתוב בתורה, שנוי בנביאים ומשולש בכתובים. וכמו כן פשוט הוא שיש מטרה ותכלית אל החרבן והגלות והיא לכלות פשע ולהתם חטאת. אמנם הדבר צריך הארה פשוטה, איך יוכל זה הגלות להתם את חטאינו ולהעמידנו בקרן אורה של מנוקים מעון, של עם קדוש, טהור וחף מפשע. דבר זה צריך לימוד ועיון, הרגל והשכלת אמת. [הכחשת המטרה של הגלות בכללו, היא תולדה מאי ההבנה של תוכן המטרה. למכחישים הללו נתחלף בין אי האפשרות לבקשת תכלית כללי אל המציאות, לבקשת תכלית חלקי ביחש אל הכל, ולא ישגיחו שכל הדרושים שיש להם יחס היסתורי הנם דרושים חלקיים ויחושיים, שהמטרה בהם מוכרחת להגלות].
יסוד חכמת ישראל היא ההכרה בערך האלהי של נשמת האומה. חכמה תתאה, חכמת שלמה, סיהרא, כנסת-ישראל [זוהר]. המטבע החלונית של לאומיות בישראל הוא זיוף נורא, מצד אחד, בטבע האומה, ממש כמו שלילת ההכרה הלאומית האלהית שהיא יסוד הוייתה של האומה, מצד שני. חפץ החיים האלהיים מתגלה באומה בסגולתה, בכח טמון, אצור בקרבה מירושת אבות. "רק באבותיך חשק ד' לאהבה אותם ויבחר בזרעם אחריהם בכם מכל העמים", "להיות לו לעם נחלה כהיום הזה". כח נפלא, שצריך לטפחו, לשכללו ולעבדו, להוציאו אל הפועל. אין לאומתנו העתיקה עד כה עוד נקודה אחת של זמן יציאה אל הפועל גמור. היא תמיד הולכת ומתעלה. האומה שמרגשת את עצמה שהיא עומדת על מרום פסגת שלמותה, היא כבר צפויה לירידה וכליון. לא כאלה חלק יעקב. שר של מדי עולה ויורד, וכן של אדום ושל בבל ושל פרס, ויעקב עולה ואינו יורד. ואתה אל תירא עבדי יעקב ואל תחת ישראל, כי אעשה כלה בכל הגויים אשר הדחתיך שמה ואותך לא אעשה כלה, ויסרתיך למשפט ונקה לא אנקך" [מדרש רבה]. התכונה האלהית לא תדע גבול וסוף לעילויה, להשלמתה והתפתחותה. "אל תאמר בלבבך בהדוף ד' אלהיך אותם מלפניך לאמר, בצדקתי הביאני ד' לרשת את הארץ הזאת... לא בצדקתך וביושר לבבך אתה בא לרשת את ארצם... כי ברשעת הגוים האלה ד' אלהיך מורישם מפניך ולמען הקים את הדבר אשר נשבע ד' לאבתיך לאברהם יצחק ויעקב". תכלית ההשלמה היא מסוכנת. כשהיא מצטיירת באומה היא מבשרת את שברה ואת נפילתה. עם עולם יוכל להיות רק עם כזה שההתעלות התמידית היא עומדת על דגלו, וזה אי-אפשר רק באומה שההתעלות לצד החפץ האלהי היא שורש נשמתה, שהוא עילוי שאין שום גבול וסוף לרוממותו. על-כן לא יזקן ישראל לעד, ולעולם כוחו חדש עמו. "ועד זקנה אני הוא, ועד שיבה אני אסבול". הוא עומד להוציא מן הכח אל הפועל את כח ההכנה שבא לו מירושת אבות, שהוא חקוק בטבע נשמתו, בברית ושבועת אלהים עליון, למען הקים את השבועה אשר נשבע ד' לאבותיו שקראו בשמו, בשם אל אלהי עולם, והניחו עבודתם הפוריה והנמשכת לזרעם אחריהם. זהו כח החיים האיתן והתמידי המעמיד את האומה לעד, אור מקומו של עולם השופע עלינו באור שמו הגדול הנקרא עלינו.
התכונות הראשיות של האבות, "דרך ד' לעשות צדקה ומשפט", הנם יסודי כל תורה וכל חק ומשפט אלהי, לכונן עדה ציבורית גדולה שהחסד והגבורה והמשפט יהיה חי בקרבה במלא מובנם האלהי, במשקלם הישר וההרמוני. החמדה המעשית שיש בצביון זה, בהגבלת החיים הנעלים והמתוקנים, היתה צריכה להתעלות עד אותו המקום ששם מכירים את החשיבות של אלה גורמי יושר החיים והרמת ערכו, עוד במעלה יותר נשאה מתולדותיהם המעשיות. לזה צריך אומה תרבותית גבוהה. "גוי גדול אשר לו חוקים ומשפטים צדיקים ככל התורה הזאת", וגוי גדול "אשר לו אלהים קרובים אליו". המעלה האידיאלית הפנימית, המתרוממת על גבי המטרה המעשית של יושר משקל החיים, היא הצד המכריע כלפי גאולה שלמה לישראל והנחלת הארץ למורשה. "וידבר אלהים אל משה ויאמר אליו אני ד'. וארא אל אברהם אל יצחק ואל יעקב באל שדי, ושמי ד' לא נודעתי להם. וגם הקימותי את בריתי אתם לתת להם את ארץ כנען, את ארץ מגוריהם אשר גרו בה. וגם אני שמעתי את נאקת בני ישראל אשר מצרים מעבידים אותם, ואזכר את בריתי. לכן אמור לבני ישראל אני ד', והוצאתי אתכם מתחת סבלת מצרים, והצלתי אתכם מעבדתם, וגאלתי אתכם בזרע נטויה ובשפטים גדולים, ולקחתי אתכם לי לעם, והייתי לכם לאלהים, וידעתם כי אני ד' אלהיכם המוציא אתכם מתחת סבלות מצרים. והבאתי אתכם אל הארץ אשר נשאתי את ידי לתת אותה לאברהם ליצחק וליעקב, ונתתי אותה לכם מורשה אני ד'". הקדושה האלהית, התורה והארץ, יחדו, מפתחים באומה את התכונות הקבועות של האבות, שמקיבוץ שלשתם יחד בתכלית שלמותה יבנה עולם גדול, חי, בריא ומתוקן, מוסרי ועדין בתכלית השלמות. כלומר, בתכלית החפץ של ההשתלמות העליונה לעד, המביאה להכרת הודעת שם ד' ההולך תמיד להעלות את התכונה של המורשה, אחרי הודעת שם אל שדי המגביל את שיוויו של יושר החיים מצד המוסר החי המעשי המתוקן שלהם, שמקבל אל תוכו כל כך מהאידיאליות האלהית, כמה שהוא צריך למעשהו המעשית שבפועל.
החטא הכללי, שגורם גלות, הוא מה שמהרס את היסוד של הקדושה הלאומית הכוללת, מה שמאבד את התכונה האלהית של האומה בכללה, מה שאינו מניח את תכונת החיים של כל יחיד להתרומם לטהרתו וקדושת שאיפתו, ומה שמחשיך את ההארה האלהית בכללה מהאיר ברום ערכה הבהיר באומה, ומה שמעכב את השיווי האלהי ואת המנוחה הדרושה לסדרי החיים הציבוריים, באופן שמעצמם ישובו להתרומם ולהתעלות כפי טבע הנשמה הלאומית האלהית הקדושה ביסודה. "גלות בא לעולם על גילוי-עריות עבודה-זרה והשמטת שמיטין ויובלות" [שבת]. מה שאצור בתוך האומה לטובה ולקדושה, כמו מה שאצור בתוכן הפנימי של הנשמה האנושית מצד צלם אלהים שבקרבו, צריך הוא שיצא אל הפועל על-ידי נתינת ריוח, מנוחה והפסק, להמהומה המעשית שבחיים הציבוריים התמידיים, המעכבים את המחשבות היותר טהורות ואידיאליות שלא יוכלו להיות מתפתחים לפי ערכם הנשגב שבסגולה הפנימית שבאוצר החיים. הפסקות הסדר החברותי מביא לאומה שהקדושה של אלהי אמת שרויה בקרבה, בשעה שהיא מבינה ומסודרת כראוי לה, כשכל יושביה עליה, לידי התעלות עצמית למרומי התכנים הפנימיים שבחיים המוסריים והרוחניים, מצד התוכן האלהי שבהם העומד למעלה למעלה מכל תכסיס וסדר חברותי, והוא העושה והמעלה את הסדרים החברותיים, הנותן להם את יפעתם ונגהם. מפרק לפרק יקטן המוסר ועדינות החיים על-ידי הקשיות והאבירות המוכרחים להיות מתלוים עם כל סדר של חיים ציבוריים, והאור האלהי הולך ומתרחק על-ידי זה מלב האומה, מתכונת הכרתה הציבורית. היא שומעת בעולם המוסרי והאידיאלי חסד ואמת, רחמים וחמלה, ובעולם המעשי מוכרחת היא לראות כפיה ונגישה, הקפדת קנין ורכוש, ועונש הנגרר עמו בהכרח. המציאות החילונית השולטת, מרחקת מן האומה את ההכרה העליונה האידיאלית של חפץ ד' בעולם. על-כן האומה שהכרה האלהית שלה היא צרופה וברורה, ומוכנת עם צביונה להיות מתעלה ומתגדלת, היא צריכה לעשות שביתה. "ושבתה הארץ שבת לד'". אין רכוש פרטי מסויים, אין עבודה מיוחדת רשמית ולא זכות קפדנית. "ואכלו אביוני עמך ויתרם תאכל חית השדה". שלום אלהי שורר לכל החי לאדם ולחיה, אין קול נוגש, ואין מקל ורצועת שוטר משפטי נשמעת, אין סכסוך ואין סירוב דין. "שמט כל בעל משה ידו אשר ישה ברעהו. לא יגש את רעהו ואת אחיו, כי קרא שמיטה לד'".
מחזה אידיאלי כזה, של הפסקת מהומת החיים עם כל סבלם המזיק, לא יכול להיות נקבע בעולם החברותי בתקופות שאנו חיים בהם עדיין בפועל של קביעות. אבל בכל פרק שמיטה, כשהאומה היא מבונה ובריאה, השכינה יורדת למטה ומתחברת בכנסת ישראל, אור ברק אלהי זה שמאיר שנה אחת לשבע שנים, הוא מושך אחריו את מעלותיו העליונות, שהנם הולכים וכובשים להם מקום בחיים, עד שהשקפות החיים הללו הנובעות מאלה החזיונות מסתמנים לדיעות מסויימות ומתבכרים כראוי כתם תקופה חשובה, תקופה שבה צריך שתתעלה לא רק האשיות שבאומה, כי-אם הדורות שלה. היובל, זאת היא תקופה של מהפכה רבולוצינית אלהית, הערוכה מיסוד החופש העליון, השלם והמשוכלל, בהשקפותיו הכלליות הכוללות בקרבם ארחות חיים לעולמי עולמים, חזיון משול עמים ודוגמאות לחברות וממלכות, איך החירות והדרור יוצא לא כמו יוצא דופן מתפרץ מתוך הסידור החברותי המשוכלל והמתוקן, המאוגד והמוסכם, המקושר והמאובן, כי-אם הוא יוצא מתוכו, מעצמיותו, מפני שכל משך הזמן של הפרקים הממשיכים אותו הנם מטפלים בו להכשיר את החיים אליו. "וספרת לך שבע שבתות שנים, שבע שנים, שבע פעמים, והיו לך ימי שבע שבתות השנים תשע וארבעים שנה". האומה המוכשרת לקבל מור דרור נעים ומקובל כזה, שאיננו פורץ כהר פרצים, שאיננו [- -] דמים ואיננו מרבה רשעה וטומאה, כי-אם הוא נמשך והולך מן הקודש העליון. "יובל היא קודש תהיה לכם". "וקראתם דרור בארץ לכל יושביה". "ושבתם איש לאחוזתו ואיש אל משפחתו תשובו". "מראש-השנה עד יום הכפורים לא היו עבדים נפטרים לבתיהם, ולא משתעבדים לאדוניהם, אלא אוכלין ושותין ושמחים ועטרותיהן בראשיהן. כיון שהגיע יום הכיפורים תקעו בית-דין בשופר, נפטרו עבדים לבתיהם ושדות חוזרות לבעליהן" [ר"ה]. זהו מחזה של שאיפה אידיאלית אלהית, השרויה בקביעות בתור תקוה פנימית אדירה ומעשית בתוכיות נשמתה של האומה, העם הגדול שהחרות האלהי הוא נשמתו ואור חייו. כמה דיעות חדשות והשקפות רחבות המתעלות מעל כל תרגילי החברה המיושנים שנתאבקו מרוב הרגל, מתרדמת הקפאון שנתקבץ בלבבות במשך של תקופה, הנם מתנוצצים כברקים בהכרח לרגלי מראה פני חידוש חיים חברותיים במחוגה אלהית כל-כך נאה וקדושה. אומה כזאת, שמוסר לאומי כזה נכון לפניה, בהיותה עומדת על רום שאיפת עילויה המדיני, בהיות "כל יושביה עליה", היא מוכרחת להיות "המשפחה האצילית שבמין האנושי", כדברי הטובים שבמודי האמת שבאומות. היא צריכה למצא את מקומה, להיות עטרת תפארת ביד ד' וצניף מלוכה בכף אלהיה, פאר העמים ותפארת הלאומים. מאור התורה במלא המובן שלו, יגלה ויראה בישראל, דוקא בארץ ישראל, וכמובן דוקא במילוי כל קדושתה, דוקא במועד שתהיה מוכנת לקדושת כל המצות התלויות בארץ מן התורה אליבא דכולי עלמא, שהסימן הכללי התקיף להם הוא "בזמן שהיובל נוהג", כשיש לה העז העליון וההארה האלהית העליונה הזאת מוכשרת להגלות בקרבה, אז יכולה היא להרשות את עצמה מעבר מזה להשתמש בתקיפות ציבורית במדה הדרושה לסדרי החיים התדיריים שעוד לא גמרו את עילויים, ויש בקרבה די אונים להיות גם-כן מתחברת יפה אל כל העולם החיצוני, להיות משפיע עליו ומקבלת ממנו, על-ידי הצדדים של השדרות החברותיות המתלקטים בקרבה בתור ממצעים, מוליכי ההשפעה. "אין עבד עברי נוהג כי-אם בזמן שהיובל נוהג, ואין גר תושב נוהג כי-אם בזמן שהיובל נוהג [ערכין].
האשיות האלהיות, קדושת האבות, הינם עומדים בראש התנאים של קיום האומה ועמדתה בארצה. האמצעיים לשכלול הקנין הציבורי הזה בהרחבה, בצביון כללי ההולך ומתפשט גם-כן בחיי כל איש יחידי, וחוזר ומתאגד יפה בלא פרץ ולא צוחה, בלא ניגוד והריסה, אל הכלל ואל משטרו, שבזה יוכל להתמזג יפה מזג לאומי של "ממלכת כהנים וגוי קדוש" מתוקן על נחלת ד' – המכשירים לזה המה כל מצותיה של תורה. החלק המשפטי, לסגל את ההוה של החיים יפה לשעתו, והחלק החקי, לקשרו יפה אל העתיד ההולך ומתעלה, הולך ופורח, המקשר את העילויים הפרקיים לעילויים התקופיים, את הקודש האישי והמעשי שהחק והמשפט הוא יסוד חייו והשלמתו, אל הקודש הכללי שהחק והמשפט נובע הוא ממנו והוא עומד ומשפיע עליו בקדושת דרורו והוד עליונות חרותו. ברוך ד' אלהי ישראל מן העולם ועד העולם, מעלמא דשמיטה עד עלמא דיובלא [זוהר].
כשחטא ישראל, כאשר "עזבו את ד' ניאצו את קדוש ישראל נזורו אחור", נפגמה נשמת האומה, המאויים העליונים והקדושים, שהם יסודות כל קיומה, הלכו הלך וחסר, הלך ועמם, עד אשר נחשכו מאורותיה. תחת התעלות החפץ האלהי שבעמקי נשמתה, שהיה צריך להתגבר ולצאת מן הכח אל הפועל, נשאר החפץ האלהי טמון וגנוז, ירד עד הדיוטא התחתונה, עד אפיסת הערך בחיים וברעיון. שכינתא נפלת לעפרא, ותשכב מרגלותיו, דנחתא בחובין דישראל [זוהר]. אם היה החפץ האלהי הנעוץ בתוכן הטבע של עצמותה של הנשמה הלאומית אפשר לו להיות כלה ונמחק לגמרי, אז פשוט הדבר שסוף של נסיגה כזאת היה כליון חרוץ, כמקרה כל עם ולשון של העולם העתיק. אבל דבר זה היה לא יהיה. קבור וגנוז יוכל רוח אלהים חיים להיות תחת גלים רבים של זוהמת שרירות לב ומנהגים נשחתים, תחת ערימות רבות של דעות כוזבות שתוכם רשע, נבלה ודמיון מתעה, אבל לא ימח לגמרי אותו הרושם האלהי מתכונת האומה בכללה. ההשחתה מנטיית הדרך במובן המוסרי והחברותי, על-ידי ההסרה של העטרה האלהית מתוך משטר החיים ושאיפת ההויה, ודאי מוכרחת היא להיות יותר גדולה וניכרת באומה זו, המוכנת לנשגב וקדוש, מכפי המדה שהיא מוכנה לפעול אצל שאר עם ולשון שהמושגים החברותיים והמוסר המעשי הפשוט הוא אדוק וקשור גם-כן בצביון חיים של גסות ופראות. לעומת זה בישראל, מחובר הוא כל-כך הצלם האלהי הכללי שבנשמת האדם עם המעלה העליונה, העטרה האלהית של האומה, עד שבהיות האחרונה לקויה ונפגמת סר גם-כן הערך של הראשונה במדה איומה. חיי הציבור נתקלקלו כל-כך, עד שהתכונה הלאומית בעצמה החלה לפעול פעולות מנגדות לעצם יסודה. הטוב האלהי שבה הוסתר ונרדם, והאופי המעשי לקח לו דרכי רשע, עריצות, השחתה ונבלה. "כי זנתה אמם הובישה הורתם". המבט האלהי העליון אבד ונשטף. "והיה כנור ונבל תף וחליל ויין משתיהם, ואת פעל ד' לא יביטו ומעשה ידיו לא ראו. לכן גלה עמי מבלי דעת, וכבודו מתי רעב, והמונו צחה צמא". בתוך הלב של היחידים נשאר הרושם המוכרח להשאר, אבל שיהיה הכח של המוסר האלהי הנובע מתוך ההשפעה העליונה של השאיפה האלהית המלאה האצורה בנשמת האומה מירושת קדושת אבות וממורשת האידיאלית העליונה של אור תורת אלהים חיים העומדת על גבה, בתכונת החיים הציבוריים – זה נהרס עד קרוב ליסוד, עד סמוך לנקודת האפיסה, "ועל דא אמר דוד, דהוא מלכות, כנסת ישראל, כי פשע ביני ובין המות" [זוהר]. הצד הרע, שהוא יותר מפורסם בציבור נשחת, מהצד הטוב הגנוז שביחידים, מצא את כלי משחתו מוכנים לפניו על-ידי כח הקיבוץ של האומה והמשטר. הכרח היה לדכא את חיי הציבור המקולקל עד היסוד, את צביונו העומד בפועל, ואת ההשרשות הרעות שהספיק להשריש בלב היחידים, את הרעל שהספיק להטיל גם בכל הציורים היותר טהורים וקדושים. "חודש ושבת קרא מקרא לא אוכל און ועצרה". "חדשיכם ומועדיכם שנאה נפשי היו עלי לטורח, נלאיתי נשא". "למה זה לי לבונה משבא תבוא וקנה הטוב מארץ מרחק, עלותיכם לא לרצון וזבחיכם לא ערבו לי". "קצפתי על עמי, חללתי נחלתי", "נתתי את ידידות נפשי בכף אויביה". ימי הבית השני לא היו ראויים להשבת איתנות כח ציבורי במלא מובנו. על-זה עומדת היא מלכות בית דוד. רק קיבוץ כח היחידים "הנבדלים מטומאות גויי הארצות", שהחלו ליסד איזה צביון ציבורי שההפעה האלהית האישית, "עלמא דשמיטה עלמא תתאה" [זוהר], תמצא בה מקלט. מתוך החולשה הציבורית הכללית, מתוך אי האפשרות של המחשבות האלהיות היותר עליונות ומקיפות, זוהר קדושת האבות ואור תורת חיים שעליה היא מתעלה, להופיע בכל גאונם, מתוך שלא מורק עדיין ועובד האופי הציבורי מכל אותה הזוהמא שקלטה בקרבה בימים אשר שחתה את דרכה, היה יסוד הבית השני רק להכנה טובה בעד פיזור איום שהיה צריך לבא אחריו. 
השביתה הארוכה של עסקי מדינות וסכסוכיהם השקיטו לתקופות ארוכות את הרוח הכללי, עד שכנסת ישראל במובנה הלאומי היה לה די זמן ודי נסיון להעמיק יפה בחשבון עולמה. סערת החיים המבוהלת של בקשת גדולה, שלטון והתגברות, שחדל ממנה זמן כביר, שהוא מעכב את טוהר המוסר הלאומי האלהי, כשם שהטרדות הזמניות ומלחמת החיים של כל יחיד מעכרות הנה את הקדושה האידיאלית הרוממה האלהית שבנשמתו העליונה פנימה, זאת השביתה גרמה שהמוסר האלהי הטבעי לה, החל לאט לאט לשוב לחדור בתוך נקודת עצמיותה. הכחות האלהיות הנרדמים בקרבה שבו לתחיה. וזה כמה שהמגמה הפנימית של כללות האומה היא מתעמקת רק בעז המוסר העליון הכללי של האורה האלהית בקרבה פנימה, ובחפץ עז לממשלת האור, המוסר, חיי הטוהר, היושר, המדע העליון, החסד והמשפט. משקל השיווי האלהי האידיאלי, הנעוץ ברוממות התכונה האלהית של ברית אבות, הם כל מעינה. עומק החדירה אל תוכיות הנשמה הלאומית, עם כל גדלה והקיפה, עם כל סיבוכי החיים וגליהם השואנים שבקרב נשמה גדולה ורבת אונים, היא צריכה לצירופים רבים, לרשמים נוראים וחודרים, להתלהבות ויאושים, להתמרמרות וגעגועים, להסתגפות ונזירות, ולירידת מחשכים, לתקות של אור ותחיית רוח אידיאלי, לשלום עולמים. כל החזיונות הללו, השונים והמנגדים, המה יחד עושים הם את פעולת החדירה, וההשבה לתחיה את כח הציבורי האלהי, לפי מדת עליונותו.
כאן צריך הדבר להיות מתחיל מיסודו. המוסר הציבורי, החפץ של חכמת החיים על-פי השאיפה האלהית, שהם תו האבות, הרוממות של החמדה לתכונה רוחנית עשירה ומפוארה בצביון החיים הכלליים, הוא צריך תחילה לשוב אל ישראל, וממנו יסתעפו מאיליהם אותם הסעיפים הכלולים בהם, המתמלאים על ידם, המה המצות המעשיות כולם, ביחוד הצד החקי שבהם, שהנם כלים נכבדים וקדושים להאורה האלהית הכללית, שעל ידם תבנה באומה במובן ציבורי גדול וכללי.
וכאשר אנו מוצאים בדורנו, שאצל רבים מבני הדור, שאף-על-פי שמצד הירידה המדעית שבנשמת התורה סרו מדרך ד' וימאסו בדת וקודש ולקחו להם את הדרך של כופרי האומות, ובכל זה חי בקרבם היושר הציבורי באופן גדול ונשגב, והמצות השכליות והמוסריות הנם כל-כך דבקים בהם עד כדי מסירות נפש, מזה אנו למדים שהכח הכללי האלהי של השפעת קדושת האבות "לשמור דרך ד' לעשות צדקה ומשפט" החל להתנער וליתן את פריו. עתה נובעת הירידה המעשית של כל המצות שבתורה, השפלת האמונה וכל הקדושה בכללה, לא מפני שהנטיה הנפשית היא זרה מיסודם ותכנם הפנימי של קדושת המצות ואור האלהי של האמונה, אלא מפני שהלבוש הפרטי שהיה מלביש בכל הגלות החל הזה את כל התוכן של העבודה האמונית, שהוא עומד למטה ממעלת החיים של המוסר הציבורי שהוא מלא ברוח של השאיפה האלהית העליונה, הוא מעכב על ידם. כנסת ישראל בכללה היא כבר מנוקה מעון. "ועמך כולם צדיקים". היא לקחה מיד ד' כפלים ככל חטאתיה ומלאה צבאה ונרצה עונה. עתה הננו רואים בעינינו, שאם תעמד האומה הישראלית בגאון עזה להיות לאומה חיה ואדירה, המנהגת את עצמה ומתייחסת ביחש לאומי לכל העולם, תהיה תכונתה בתכלית המוסר והתיקון. שריה לא יהיו סוררים וחברי גנבים, אוהבי שוחד ורודפי שלמונים. קדושת החיים בחיי הבית והמשפחה נכונים הם לעמוד על בסיס נכון ונשא. אהבת הצדק והיושר החברותי מבצבץ ועולה, והארה חזקה ומאירה יפה, המרגלת את העין לראות איך שכל התכסיס הנראה גדול וארוך של כל המצות השמעיות שבתורה, כל מה שבין אדם למקום, גם הוא הוא נדרש ומתאים להשלמת השאיפה האלהית המוסרית הגבוהה המיוחדת לישראל והפועלת על הכלל של כל המשפחה האנושית – היא מוכנת מיד לפעול זרם גדול של תשובה שלמה, אפילו, ודוקא, מהפושעים והמורדים היותר נלהבים, שרק השקפות אידיאליות מוטעות הובילום למרחק וידחום חוץ למחנה ישראל, וחסרון הארות אדירות של החכמה האלהית מצדנו גרמו את השלמת ההשחתה. "ובא לציון גואל ולשבי פשע ביעקב". "ואני זאת בריתי אותם אמר ד', רוחי אשר עליך ודברי אשר שמתי בפיך לא ימושו מפיך ומפי זרעך ומפי זרע זרעך אמר ד', מעתה ועד עולם". 
אנחנו חייבים לנחם את ישראל, להודיע את השבח הכללי של כנסת ישראל, ביחוד, בכללותה, להודיע את טהרת הנשמה ובריאותה המושרשת בקרבה. "וישראל אף-על-גב דהוו מחוייבין בכמה חובין, כמה דאמרין אין בן-דוד בא עד שיהיה דור שכולו זכאי או כולו חייב, אתמר בהון אם רעה בעיני אדוניה אשר לא יעדה, ועל-כן-דרשו והפדה – מגלותא, ולא ימשל למכרה – בגלותא, בבגדו בה – בגין דבגדו בעבודה זרה" [תיקונים]. הטוהר המוסרי האידיאלי, בטהרת הכרת הטובה החברותית המעשית היוצאת ממנו, וברוממות להבת האהבה אל הטוב והיושר בעצמו, (ש)מסדר את החיים כולם על-פי מבט בהיר, שהוא באמת תולדה של האורה האלהית אפילו קודם שתכיר את עצמה, את מולדתה העליונה האלהית, מפני שצריך על-זה הכרה אלהית בהירה, "ולא יכנף עוד מורך והיו עיניך רואות את מוריך". אבל התכונה בעצמה, החפצה בחיים של צדק, של טהרת משפחה, של יושר ומשפט אמת, מוכרחים הם עצמם להיות סרים מעבודה זרה, המוצאת את מקומה על-ידי המהומה של טומאת החיים של גסותם ובהמיותם. "והפדה בגין דבגדו בעבודה-זרה". הכחות הכלליים שלנו הם צריכים רק אומץ וגבורה, רק הארה והרחבה, על-כן הם צריכים ניחומים והבטחה, ודעה ברורה ופנימית שהעם היושב בה הוא נשוא עון. הפרטים אמנם הם ודאי צריכים הם להדרכת מוסר לפעמים, ואם הצורך והיכולת מסכים, גם לגערה ולנזיפה, גם לאיזה מרדות והדרכה תקיפה, הכל לפי הענין. אבל רוח הכלל צריך התרוממות ותנחומים, סניגוריא ולימוד זכות, כי כדאי הוא וראוי הוא לכך. "עת לחננה כי בא מועד".
בחינות מעשיות הננו יכולים לקחת מההוה. עומדות הנה המושבות בארץ-ישראל במצב של אבטונומיה בחייהם הפרטיים הציבוריים כשהם לעצמם. הכח הרודה הוא רק הועד של המושבה, ובענינים פרטיים זיקוק של כח תורה והוראה. והנה עלינו לדעת שהמושבות הנם קיבוצים של אכרים עובדים עבודת האדמה, או לפי קלקולי הסדרים שנתהוו במשך ההתכוננות עסוקים במסחר תוצאות אדמתם, אבל כולם הנם אנשים מעשיים, גשמיים, כפי הערך הבינוני, לבד יחידים מצויינים. והנה זה כמו קרוב לשלשים שנה שהם עומדות על תילם, והם במספר קרוב לשלשים קהילות. הרי זה מחוז גדול עברי. והנה נבחון נא את מדת מוסרם ביחש להמוסר האנושי בהמון של כל עם ולשון היושבים על אדמתם בכלל, ולמצב עמנו בתקופה הקדמונה בפרט. עלינו להודות שהנם עומדים במצב כל-כך נעלה, עד שראוי שנתפאר בהם לעיני כל העולם כולו. העבירות החמורות שההמון רגיל בהם בריבוייו לא נשמע כלל, גזילה, גניבה, רציחה ועוד, טהרת המשפחה באופן הגון. הדלתות יכולות להיות פתוחות גם בלילה באין כל פחד. האין זה נוה שלום, האין זה אהל ישרים. הועד עוסק במשטרו, ולא יעלה על הדעת לחשד אותם האנשים הבינונים המטופלים בדאגת החיים בקבלת שוחד ורדיפת שלמונים, אפילו במדה מעטה. ברוב שורר שלום ושלות השקט. מי עשה לנו כל אלה, מי הפך הלב הנגרש והנרעש ללב שלו, מלא אהבה ומנוחה, והציבור הנשחת של כחכי איש גדודים דרך ירצחו שכמה, לציבור הגון וכשר. עלינו להודות, מכאובי הגלות החישו רפואת תעלה, והם החזירו את קדושתם של ישראל למכונה. ועלינו עתה להתפאר בצדק, שנוכל להבטיח שכל מה שיהיה הציבור הישראלי יותר ניכר ויותר מסומן, יותר עולה במעלתו החברותית ומכשיריהם, כן יוסיף הדרו ותפארתו, תרבותו ויופי הנהגתו, לתפארת אלהים ואדם. המושבות הללו השוכנות לבדן, בלי שום תערובת כח זר במשטרן, על אדמת הקדש, הנם לנו מופת נאמן שיוכל עמנו לנהל את עניניו הפנימיים הכלליים בהשפעתו העצמית, ומוציא לגמרי את הטעות של המתיאשים שבנו, הטוענים שכבר חדל לנו האפשרות להתקיים קיום חברותי וציבורי בלא כח אחר מעורב.
אמת הדבר, שלהשלים ולהעלות את כשרון ההנהגה בהרחבה לכל צדדיה, עדיין אנו צריכים לרפואה, אבל הרפואה היא קרובה לנו. "תלמידי-חכמים מרבים שלום בעולם". מובן שלהרבות את השלום בפועל צריכים שיהיו התלמידי-חכמים מראים את פעולתם על כל אותם המקצועות שהם הנם תמיד הגורמים להשבית את השלום. המקצועות המעשיות, גם הם, בדרך מסובב, יכולים הם להשבית את השלום כשאינם כתיקונם. ההבדל המעשי והסתירה, ההתגודדות וההתפרדות, מביאה ודאי שנאה וקינטוריה. אבל גדול מאד מזה הוא השבתת השלום הבא על-ידי סכסוכי דיעות ופירוד מושגים, המביא בהכרח לידי מעשים מנגדים ומעוררים שנאה. טעות הוא ביד האומרים שצריך להניח את היד מאי שיווי הדעות, להניח אותם ביד הסבלנות הרחבה. טעות מוחלט הוא. הסבלנות לכל היותר תוכל רק להשקיט מעט מריבה מעשית ורותחת, אבל לא תוכל לקשר את הלבבות ולאגד את החיים. הסבלנות נועדה להשלים בין אותם שינויי הדיעות שהם ראויים להמצא מצד הטבע האנושי הבריא, שכשם שאין פרצופיהם שוין כך אין דעותיהן שוות. אבל חלילה לה מלהיות הסיבה הגורמת לעצלות של זיכוך הדיעות והארתם, עד שתגן גם-כן על אותם הדיעות המזיקות ובוסריות. שלוּ רק נמלא את תפקיד הלימוד, שלא נהיה כל-כך משוקעים בעורון וחלי הבורות של הלכות הדעות, של שרשי המושגים על פיהם בנויים הנם אשיות היהדות, לפחות כפי אותה המדה הצריכה להאגד האחדותי של האומה ושיגוב כחה בפעלים כלליים, אז נוכל לבא לידי אותו המעמד הטוב, שלא נצטרך להשתמש במדת הסבלנות המישנת ומפילה תרדמה, כי-אם במדת השלום הער והחי. מובן הדבר, שכדי ליישר את המוחות אחרי שכבר נתעקמו, להסיר את הטינא שבלבבות אחר שכבר נפגעו, צריכים הם תלמידי-חכמים להיות מופיעים בהארה גדולה, להרים את כל דגל האור של טהרת הדעות היסודיות וכל ענפיהם, עד אותה המדה שהשלום יהיה הולך ומתעלה, עד שכל השינויים יובנו בערכם המתאים, והתוך האחדותי המאגד את הכל לעבודה אחת יוכר ויובלט היטב.
בתחילה צריכים הרעיונות להתמלא, כח הדעה צריך להתרבות ולהתברך, אמץ המחשבה צריך שיתרבה, ואחר-כך יקראו המושגים בשמותיהם, שממילא יהיו מובנים בתכלית דיוקם, דוקא על-פי אותם השמות המדוייקים שקראו להם בחירי חכמינו מני אז. "וישב יצחק ויחפור את בארות המים אשר חפרו בימי אברהם אביו... ויקרא להן שמות כשמות אשר קרא להן אביו".
העובדות של הצעירים ברוסיא, אותם שנלחמו בשביל הצדק והיושר, בפרט אותם שחרפו נפשם בשביל ביעור הזימה והנבלה, גם הנה הנן עדים נאמנים על העילוי של עצם התכונה הישראלית שבדור, על זיכוך המוסר והתרוממות המדות הטובות העקריות. צריכים אנחנו להודיע לכלל עמנו את ערכו, ולקרא בשמות נכונים את מושגיו, ולברר יפה את היחש הגדול של כל התכונה האלהית, של התורה כולה, אל מושגי הטוב והמוסר המושרשים ונקלטים בקרבם. בזה יחיה לבבם, והיו לנו באמת לבנים נאמנים.
זה המובן של הנחמה, אנחנו צריכים להשתמש בו אפילו נגד הרחוקים מאד, שרגש הדת עומם אצלם כל-כך עד שכבר נראה שחדל לפעם בקרבם. אבל גם אין לנו לשכח שיש לנו ב"ה רבים מאד מהבנים הצעירים שהם נחמדים בכל טוב, שהם ממולאים גם-כן ברגשי דת ורגשי קודש, ועם זה מלאים הם כח מוסר כללי ועז גבורה, חפץ טוב להועיל אל הכלל וכשרון נשגב להרבות מפעלים לטובה, והנם נפגמים גם הם מפני העדר ההארה של תוכן הדעת הפנימית, של מושגי העבודה והאמונה, של הכרת התמצית של התמימות והקדושה, של אהבת התורה ולומדיה, של ערכה וכבודה. וכל זה בא רק מפני שכבר באו לידי אותה מדה שהם צריכים הסברים נכונים לעומקה של תורה, לחכמת הדת והאמונה, ואותם הציורים שקלטו בילדותם אינם כבר מספיקים להם. ואותה ההדרכה הנהוגה בשטת הלימוד שעל פיה יגדל הלומד רק בידיעת הפרטים, בהלכות ושיטות, אבל את הידיעה התוכית של דברי אלהים חיים לא יסגל לעצמו ביתר מעלה, ביתר הרחבה והארה מכפי מצב הילדות, זה גורם שהוא עלול להיות מתנודד לכל רוח, ואין אמץ בלבבו כראוי להרים קרן בחכמתה של תורה וכבודה, והוא מרגיש את עצמו חסר ולקוי נפגם וחלש. לאלה אנחנו צריכים להביא סם מרפא, אסותא דאורייתא. היקרים הללו יראו וינהרו, ימצאו את עצמם מלאי חיים ומוארים באורה גדולה, יסגלו לעצמם כח דיבור וכתיבה, כח הסברה והרחבה, להרים את דגל התורה ודגל ישראל בעולם בכלל ובארץ ישראל בפרט, והם יכניסו רוח חיים ישראליים קדושים וטהורים באמת בנשמותם של חבריהם הצעירים היותר קיצונים, אותם שזרם החיים שטפם הרבה, ויחד "יקדישו את קדוש יעקב ואת אלהי ישראל יעריצו".
יא. כשם שהגאוה ההוללה, הריקה והאפלה, היא אחת מהחלאים הנאמנים, החלאים שמאבדים טובה רבה מן העולם – הגאוה העורת והמנובלת כשדבקה באישים העריצים שבמין האנושי, בעלי הכח והכשרון, הוליכה שולל את האנושיות ותעשה אדם כדגי הים, כרמשים בזויים הנתונים למרמס התקיפים הענקיים, לכלי חומר יוצר לחפצי לב רשע שלהם ולזדונם; דוגמא להשחתה כזאת היא עושה גם-כן בקרב הנפש הפרטית להומה ולאבדה, לעור את עיניה מהיות מסוגלים להביט נכחה אל יושר החיים, אל הצרכים והחפצים הנאמנים וקדושים שמחוץ לגבול ההשקפה האישית היחידה של הנפש הגאה גאות שקר ורהב הבל – כן לעומתה, השפלות הבהמית, שהכחידה מהאדם את דעת ערכו המוסרי והשכלי, את ערך הרכוש הגדולה האצור בנפשו, שעל פיהם ראוי הוא שיתוה לו דרך מאירה וכבודה באמת לחייו, היא הוסיפה גם-כן שמות לא פחות ואולי עוד יותר מהגאוה צרתה. הנגע הראשון נתגלה במצויינים ושליטים, והשני בהמון כולו. כל-אחד משני אלה החלקים שבאנושיות היה ראוי במקצת לגורל רוחו וערך נפשו, אבל כל-אחד גם-כן הרבה להפריז על המדה, ולא ידע כל חק וגבול, זה לצד המעלה וזה לצד המטה, על-כן יצא משפט מעוקל והתבל נשחתה ונחשכה.
זריחת אורן של ישראל בעולם, היה ביותר מכוון נגד הרעה האחרונה, נגד כל אותה הקלקלה והמארה שיצאה מההשפלה האנושית. "כי לבעבור נסות אתכם בא האלהים, בשביל לגדל אתכם" [מכילתא]. ההשפלה של עבודה-זרה שהיא מתאחדת תמיד בהתפתחה עם ממשלת זדון ועריצות עריצים, לדכאות עם דל, אינה יכולה להתבער מן העולם באופן המחיה את האדם, מנשאו ומעודדו, נותן לו את ערכו ואת כבודו, למען ימצא את עצמו נאזר בגבורה, מלא עוז חיים אמיצים ומכובדים, כי-אם על-ידי אור האלהים הגדול, אחדות אור אלהי אמת. "אנכי ולא יהיה לך מפי הגבורה שמענום". מחלת עבודה-זרה הנובעת מחשכת האדם ביחש הכרת ערכו הגדול והנעלה, בהיותו רואה את עצמו עם כל טומאתו וחלישותו החמרית, המוסרית והשכלית, בהוה, היא מתרפאת על-ידי הסתכלות בטוחה במה שיש באדם בכח, במה שהוא עלול לבא ולהגיע על-ידי חינוך מתוקן והארה אדירה, הנמשכת והולכת לברית עם, לדורות מתהלכים ומתרוממים לצד העליון והטוב. "ועתה אם שמוע תשמעו בקולי ושמרתם את בריתי והייתם לי סגולה מכל העמים כי לי כל הארץ. ואתם תהיו לי ממלכת כהנים וגוי קדוש, אלה הדברים אשר תדבר אל בני ישראל". והבטחון הזה עצמו הוא בא מתוך ההסתכלות הבטוחה שהכל נובע ממקור האורה. "וייצר ד' אלהים את האדם עפר מן האדמה, ויפח באפיו נשמת חיים, ויהי האדם לנפש חיה". "ומאן דנפח מתוכיה נפח" [זוהר].
בדורנו הגיעה המחלה של השפלות, בפרט אצל תופסי התורה, ויותר מכל אצל תופשי התורה שבארץ ישראל, עד מרום קיצה, באופן שצריכים אנחנו להרחיב את רפואת ההתעודדות ואמץ הנפש להציל מן אותה הכניעה של החלק הגרוע שבה, שהוא "כולל את האדם ורבים ממיני בעלי חיים שאינם מדברים, והוא דלות הנפש, וסבלה ההיזק, אשר היתה יכולה לדחותו, מפני סכלותה באופני דחייתו. וזה יהיה מן הכסילים שבבני אדם ועמי הארץ מפני מיעוט ידיעתם וחלישות הכרתם את נפשותם וערכיהם. וזה נקרא כניעה מדרך ההסכמה, אבל על דרך האמת הוא דלות הנפש ועורונה בסכלות הגובר עליה מראות מה שיש בה תקנתה, כמו שאמר, כי לבם צפנת משכל על כן לא תרומם" [חובת הלבבות]. לפי התכונה של החק הפסיכולוגי, שכל כח נלחץ מוצא הוא מקום לגבות את חובו ממקום אחר, מובן הדבר שדוקא השפלות הנפשית הגרועה, היא מעוררת מין גאוה גרועה, שמסבבת רעות רבות וטובה אינה מביאה כלל. עלינו להיות בורחים מהתכונה של שפלות הנפש הגרועה, שמאבדת את כל כשרון ונוטלת את זיו החיים ואורו, על-ידי חשבון של חכמה, להכיר על ידו את מה שאנו יכולים לעשות אם נפתח יפה את כחנו.
על מי יש לנו לעזוב את העבודה הנכבדה והקדושה של הרמת קרן ישראל על-ידי הרמת קרן אור חכמת ישראל באמת – האם לא אנו תלמידי-חכמים שבארץ-ישראל השרויים במקום האורה, הננו המוכשרים לזה ביותר מכל המון אחינו הנפוצים בגולה. האם לא עלינו היא החובה היסודית להוציא את אור החמה של תורת אמת מנרתקה, כדי להאיר לכל ישראל היושבים גם במרחקים, וגם לכל העולם כולו. עתה שכל העולם כולו הוא מלא חזיונות נשאים ורעיונות נשגבים, אידיאלים רמים ושאיפות גבוהות, האם יש לנו רשות להיות נרדמים, ולכווץ את כל כחותנו הגדולים רק בדקדוקים של פלפולי הלכה לבד. מני אז צוח על-זה אורו של עולם, הרשב"י ע"ה, "ומחצדי חקלא זעירין ואינון בשפולי כרמא" [אדרא-רבה]. וחכמת האמונה בהרחבה, והתלמוד של כל הלכות הדיעות וחובות הלבבות, וההרחבה הגדולה לעצות טובות ומחשבות טובות על ישראל, שהם הם עיקר הלכות ציבור, על מי נעזוב את אלה הענינים הנשגבים. יותר מדאי קטננו בעינינו. סבורים אנחנו שאין אנו כדאים לשום עיון והרחבת מחשבה בדברים נעלים ונשגבים. אבל הננו מוכרחים לשוב ממחשבה זאת. היתכן שבשעה שכל העולם חי ומתנעע, בכל פינות משתדלים הכל להראות פעולה, עליה והתקדמות, ואנחנו נשב ונדום. עלינו, ביותר מעל כל, החובה מוטלת להראות לכל ישראל, שכנסת ישראל שעל אדמת הקודש חיה היא ברוח ד' אשר עליה, באור תורת אמת אשר בפיה ובלבבה.
מרוב ענוה ושפלות יתירה, משיעמום ועצבון רוח, נפלנו בעיני עצמנו אפילו בהערכתנו המוסרית. יודעים אנו שישנם שני מיני יראה, יראת העונש הקטנה והפחותה, שלעמד תחת השפעתה לבד אין רשות כי-אם לקטני דעה, לעמי הארץ וגסי המוסר והשכל, ויראת הכבוד והרוממות הראויה לחכמי לב ואנשי מעלה, לאנשים שזוהר היושר האלהי וההשפעה הטובה של הנימוס האנושי, אור התורה וברק המוסר, האיר את מחשכי שכלם ולבבם, עד שהם חפצים ביושר וצדק, במדות טובות ופעולות נאות ויקרות, מצד עצם טובם, הקרובים להיות "עושים דברים לשם פעלן ומדברים בהן לשמן". לאנשים כאלה צריכה ההשפעה התדירית להיות מאותה היראה המענגת ומאירה, המחממת ומרהבת לב, יראת הרוממות, שהיא בניגוד להראשונה צריכה דרישה גדולה ולימוד תדירי. לא דוקא מתוך רעש והסתערות, מה שבאופן טוב יוצא הוא לפעמים מעצמו, מתוך עוצם רגשי הנפש המתגברים ועולים לטובה ולקדושה, כי-אם מתוך קורת רוח והרחבת דעת, מצד תכונת גבורה ושמחה נעימה ומיושבת, מתוך אהבה ושלום פנימי וסביבי. ומה עשינו אנחנו, החזקנו את עצמנו, גם עם כל הכשרון הטוב שהנחלנו ב"ה, ועם כל ההשפעה הטובה והקדושה של ארץ חמדה, של זיוה וכבודה, של קדושתה ותפארתה, דוקא לפחותים וגסים, שאינם ראויים ואינם חייבים להתרומם מעל ליראת עונש השפלה, ורק היא צריכה למלאת את כל חוג חיי הרוח שלנו, את כל הסביבה של זיקוקנו לתורה ולמצות, ליראה ועבודה. ולו באמת היינו כל-כך שפלים, עד שהמדרגה הפחותה הזאת היתה מספקת לנו, לא היינו לכל הפחות סובלים מזה כעס ומכאובים, יסורים פנימיים וחשכת לב. כי הנפש הגסה אינה מרגשת כל-כך בדקותם של הרשמים הציוריים, אינה מתבהלת כל-כך מאפלתם, ואינה מתיאשת מריבוי הבלהות שבהם, על-כן יאתה לה לפי ערכה להיות מקושרת כפי המדה הנכונה לה עם אלה הציורים המחרידים, תולדותיהם של הרחבות יראת העונש, כדי שתסור על ידם מעול ומשפלות בהמית נלוזה. לא כן הוא עם הנפשות העדינות, המסוגלות לחכמה ודעת קדושים. הציורים שלהם הנם רחבים וחדים. הנפש רגילה להתפעל ולהתלהב מכל חזיון רוחני. חושה הציורי נתפתח הרבה על-ידי ריבוי העסק של הלימוד וההצטיירות של המחשבה וההגיון. היא, כשתחת האורה שהיא ראויה וצריכה להיות שרויה בה, בציורי חכמה, בדיעות עליונות ונשגבות המעדנות אותה בזהרם, באור האמת והזוהר האלהי ששופע עליהם, שעל ידם היא מוצאת עז וחדוה, מזון וחיים, אם תחת אלה יסגירו אותה רק בחוג של ציורים הבאים מתוך יראת העונש לבדם, יביאו אותה לידי דכדוך נורא, לידי התבטלות וחלישות, לידי עורון ושעמום, עד שכל פרחי כשרונותיה יבלו, ודרכה בחיים ימלא רק חושך ופחדים איומים, התמוגגות ובעתה. ומצב כזה מה יוכל להועיל. איזה דברים חשובים אל הכלל ואל הפרט תוכל לעשות נפש מדוכאת ומהוממת כזאת. מצב נפשי תמידי של התמוגגות ושל דכאות נפרזה, הוא עצמו התכונה של השפלות הבהמית, שאנו חייבים להתרחק ממנה ולהתרומם עליה על-ידי השפעת אורה של תורה, על-ידי הרחבת דעה ושכל טוב.
אחת מהצרות הגדולות היוצאות מתוך שפלותנו הנפרזה בעיני עצמנו, הוא מה שעל-ידי-זה אין אנחנו מניחים מקום לכח המחשבה שבנו להתפתח ולהתעלות. שכחנו שגם בנו יש צלם אלהים ונשמת שדי ממרומים, והננו מצמצמים תמיד את כחנו רק, אפילו כאשר אנו באים למדת העיון, בפירושים ודקדוקים שהמה גם-כן טובים מאד, אבל מתי הם טובים, מתי יוציאו הפירושים את האורה הפנימית לעולם – כשהלב הוא מלא חכמה ודעת על-ידי הרחבת מחשבתו של ההוגה העצמית. גם רזי תורה אינם נמסרים אלא לחכם ומבין מדעתו, ואין הקב"ה נותן חכמה אלא למי שיש בו חכמה, ומדותיו של הקב"ה הוא שכלי מלא דוקא הוא מחזיק. על-ידי התרוקנות המחשבה העצמית וחלישותה הננו יורדים והולכים, כל העולם כולו, המעיינים, חושב והוגה מחדש ומרחיב רעיונות ודעות מקוריות וחדשות. ואנחנו, שבידינו יש כל טוב, אוצר נעים ונחמד, בעומק תורת אמת וביסוד הנשמה האלהית העליונה, הננו יושבים בחבוק ידים, ואם נעשה איזה דבר עיוני, נתעסק רק בדברים שהם אינם כלל עיקריים ויסודיים, אף-על-פי שהם גם-כן נצרכים. אבל מתי יהיה תועלתם של כל החידושים הפירושים והדיקדוקים מורגש יפה, כשיהיה העיקר גם-כן עמנו, כשהמחשבה המקורית בעיונים היסודיים, האומרים כולם כבוד לשם אלהי ישראל, לתורת אמת ולעם קדוש, ולכללות הרוח האלהי המחיה את האדם כולו ואת כל היקום, תמצא בנו את מקומה וערכה.
יב. המחשבות הראשונות שבעיונים האלהיים, בעניני התורה העבודה המוסר והיראה, המה לעולם מרים ומחשיכים, מדאיבים ומקטינים, מפני שהאדם לא הורגל עדיין באורה, ומפני שהמדות והתכונות הנם מלאים פגמים וליקויים, המתגלים מול התורה האלהית המתחלת להתגלות על הנפש כשהיא מתחלת להתעסק בעיון הגון בדרכי יראת אמת ואור אלהי אמת, בצורה בולטת ומסומנת מאד, על-כן האדם נופל בעיניו, וחרדה גדולה תלבישהו. עוד לא קנה לעצמו אותו העז הנמרץ הנדרש להתגבר על כל רעיון מפחיד, באור חסד עליון וגבורת ישע ימינו. "ולא יכלו לשתות מים ממרה כי מרים הם – משום דאינון מרירין בנפשיהון [זוהר]. אבל הננו מוכרחים להכנס בפתח הצר שכל המעולים שבעולם נכנסו על ידו. "מן המצר קראתי יה ענני במרחב יה". ואחר ההרגל והקביעות, הענינים הולכים ומתמתקים, ההבנה העליונה פורשת את אורה ומזהירה, ומוסיפה שמחה וגבורת אמת בלב. ולכל-זה נבא אם נהיה קבועים בעסקי תורה העיוניים, על-ידי התרחבות מחשבה תמידית בהם, ועל-ידי לימוד קבוע בספרים, ראשונים ואחרונים, השייכים לזה המקצע, שהם יועילו לתן לנו כח להרחיב את מחשבתנו. אבל כשאנו מתרשלים, עוברים דורות והמחשבה עומדת על מקום אחד, אין אחד מוסיף על חבירו אפילו כמלא נימא, ואותה האפלה והמרירות הפוגעת את הראשונים פוגעת את האחרונים, וכאלה כן אלה הנם בורחים ומתרחקים, והציור של היראה והאמונה שבתוכן הלב נשאר עומד על מצב חשוך ומרור. ומתוך כך מתנשאים בהמון הרבה, לפרק עול ולגלות פנים שלא כשורה בתורה, ועינינו רואות וכלות. תחת אשר היה לנו להביא את המצב לידי הארה כזאת, עד שיהיו הדברים מאירים ושמחים, להוציא ממערכי לבבינו הגיונות כאלה בקדושה וטהרתה של תורה, שכשם שהם יהיו מרחיבים את לבבינו וממלאים אותנו אהבה ושמחה, גבורה ועז, כן יפעלו גם-כן על כל ההוגים בהם. וממילא תלך האורה האלהית הלך ואור, וברכת השלום ושמחת ד' תחול על ישראל ברבייה והמשכה בגדולה ערך ובאור בהיר.
יג. הבטלנות, השעמום, והריחוק מהעולם החי והמעשי מצד עומק השיקוע בענינים רוחניים, בעניני קדושה אמונה ויראה, איננו בא כי-אם מצד הטיפול הארעאי שבהם, מצד המחשבות שאינם גמורות, והם מסובכות גם בנפש החושב עצמו, על-כן הוא מתירא מפני כל רוח קל שלא יהפכהו, ומוכרח הוא להתכנס כחומט בקליפתו, להשמר מכל רוח חי ופועל שבעולם החברותי. הוא דומה לחלישות העובר שלא כלו לו חדשיו, שמוכרח הוא להיות סגור ומוקף שלא תזיקהו רוח חיצון מן הצד. אמנם עלינו לדעת שהלדה מוכרחת להיות בבא עתה. ואותה החולשה העוברית, כשהיא מזדווגת לילוד וגדול, מפני שלא קיבל לתוכו את אותם החומרים המזינים, המגדילים ומחזקים את אבריו ועצמיו ומרחיבים גם-כן את כחותיו הנפשיות, הרי הוא חולה ואמלל, שאנו חייבים לרפאותו, להשיב לו את כחו. עת הלדה הגיע לישראל. באו בנים עד משבר. הקבר נפתח בדמים מרובים, דמים טהורים ודמים טמאים יחדו עוברים ושוטפים. עלינו להחיש עזרה לכנסת ישראל היושבת על המשבר, וכמו הרה תקריב ללדת תחיל ותזעק בחבליה. הראש צריך לצאת ראשונה לאויר העולם על-פי ההולדה הנורמלית. "משיצא רוב ראשו, משיצא פדחתו, הרי הוא כילוד". משתתחיל המחשבה הישראלית ממקורה הטהור, ממקור מכורתה ולדתה, ממקור ששטפה האורה של הנביאים לעולם, ממקום שבדרך כמוס וגנוז הגדילה חכמת ישראל המקורית האלהית את מעשיה בתקופות רחוקות וקרובות, משתתחיל בארץ חמדה לחדש כנשר את נעוריה ביחושה הרוחני העליון, בהכירה את כבודה ואת מעלתה – הנה יולד גוי פעם אחת ויוחל ארץ ביום אחד. אין אויר ארץ ישראל מסוגל להיות מחכים דוקא, בחכמה הקטנה של פלפולים ודרושים נמוכים. דברים כאלה המה למטה ממעלתה של ארץ האורה, המלאה חמדת אלהים חיים וחמדת ישראל. רבי זירא התענה הרבה כי היכי דלשתכח מיניה תלמודא בבלאה, כי היכי דלא לטרדיה. בכל אופן, הננו למדים מזה שאין זה מגמתה ותכליתה האחרון של חכמת ארץ-ישראל, ולא זאת היא גדולת האורה של הטוב היתרוני שבתורת ארץ ישראל. ודוקא מפני שלאותה הרוממות הגדולה והרחבה שאויר ארץ-ישראל ראוי הוא ומוכשר אליה כשנהיה משכילים להשתמש בקדושתו כראוי לו, לא השתדלנו לעלות, למרות מה שנמצאו בנו מוכשרים וראויים לכך, מפני ההתבטלות ושפלות הנפש הנפרזה, על-כן נחלשנו, מאור נפשנו חשך, וכח החיים שבנו הולך הוא ומתדלדל. ומתוך כך באים כחות רעים וזרים, הלקוחים בהקפה מארץ העמים, מצד המקולקלים שבקרבם, ונושאים ראש, מלעיבים ומבטלים, שופכים כמים דמים נקיים בחרבות שפתותיהם, וגורמים אפלה בעולם, מטמטמים את הלבבות ומשפילים את קרן ישראל עד לארץ. ואנחנו נפטרים באנחה, או בביטול של בטלנות וחשכת לב, תחת מה שעלינו לצאת בדגל נשא ונשגב, באור תורת חיים, בהרחבה גדולה של תורת אמת לשמה המאירה את כל הלבבות, המסירה את כל המכשולים, המשיבה את כל הנפשות העגומות לתחיה וצהלה, היכולה לענות לכסילים כאולתם, לגרש את כל הצללים, ולמלא את העולמים בשמים מריח שדה אשר ברכו ד', עד אשר גם גויים ממרחק יראו ויתמהו, ויצא לנו שם בגויים ביפינו, כימי עולם, ובנינו הנדחים והאבודים בדמעות על לחייהם ישובו לנו ויתדפקו על אהבתנו, אהבת עולמים ואהבת קודש.
הצרות הגדולות, חבלי מות ומצוקי שאול אשר סבונו ויגיעו עד מרום קצם, המה יתנו לנו כח ואומץ לבב, בעת אשר מכל רוח אש אוכלה ומוקדי שאול פתוחים, אין מורך ואין פחד. עת צרה היא ליעקב וממנה יושע. הגיע התור אשר מראש חזו נביאי האמת והצדק וחוזי קודש עליונים. הגיע הזמן "דיתפתחון תרעי דחוכמתא", "ואפילו רביין דדרא יהון ידעין רזין וחכמתא עילאה". "דם נעכר ונעשה חלב". הגבורות המרות אשר פרצו כל גדר, השחיתו כל קודש, השניאו כל קושט ודת, המה בעצמם יאזרו חיל לנכשלים ולאין אונים עצמה ירבו, לאחוז בעץ החיים מתחתית מצבו עד רום צמרתו, הלך וטפס, הלך ועלה, ולהעלות עמנו מדי עליינו את כל כושל בעמנו, את כל מוג לב ונפש נבוכה. וכולנו יחדיו נדליק אש קודש, להגיה אורות מאורות, "עד יצא כנגה צדקה וישועתה כלפיד יבער". בודאי לא נזניח את האורה והשמחה המצויה על-ידי חידושי הלכה ופלפולים נעימים ומחודדים, על-ידי זוהר ברקי של דרושים יפים וערבים, על-ידי כל הרחבתה של תורה וגם של כל כשרון מצדי צדדים, איש איש כפי ברכתו. אבל אל עלינו לשכח שבזמן שיש עיקר ישנם ענפים. כשהאורה הגדולה היא מתמלאת על-ידי רוממות קדושתה, אז הכל חי ומתרחב, אז תלמידי-חכמים נעשים מכובדים ומקובלים על הבריות, חוט של חסד הולך ונמשך עליהם ויראתם מתגדלת. אי אפשר לבטל ושלא להרגיש רגש הכבוד נגד האיש העוסק ברזי עולם, בדרושים אלהיים ומוסריים עליונים. מתי אמנם חשוב העסק ברזי עולם, עסק של חכמה והסתכלות נפש גדולה – כשהיא באה עם כל מכשיריה, עם כל הרחבתה הלימודית והעיונית, המוסרית והמדעית. אין גדולת הרוח של ישראל מתגלה על-ידי דרושי הקטנות, עסק קטנוני בספרים, אפילו יהיו ספרי מחקר וספרי קבלה, כשאין עמהם כל אותו הטֹהר והקביעות, אותו החשק והנעם הנדרש להסתכלות רחבה אלהית, הבאה מתוך שמחה, מתוך גדולה, מתוך ענוה ושלות הנפש, מתוך אורך מחשבה והאדרת הדעה וההרגשה הזכה והעדינה, מתוך אהבת החיים ואהבת הבריות – שאהבת ישראל ואהבת ארץ ישראל, אהבת תורה, ועל כולם אהבת ד', היא מחיה אותם ופושטת ברוחה הגדול את כל איבריהם.
וגם חביבה לעד היא ההברקה המשמחת של פילפולי תורה צדדיים, אף-על-פי שאינם עיקר ויסוד כלל, קל-וחומר לעצם עומקה של הלכה, בקיאות וחריפות, ברור שיטות ולבון סוגיות. הם אמנם גם-כן מאירים ושמחים הרבה כשבלב נמצאת אורה אלהית גדולה, החובקת בגדלה את כל המטרה העליונה של כל עסק התורה והעבודה, את התכנית המקורית הרוחנית של ההוד והקדושה שיש בכללות ההלכה הברורה והמתבררת. כשיש דעה עליונה ורחבה, גם הדברים הנראים בודדים וקטנים הם מתאחדים ומצטרפים, עולים ומתגדלים. ועל-ידי הכח הגדול והקדוש, על-ידי אור החכמה האלהית וטהרת המוסר האמיץ והאדיר שיהיה מתרבה והולך בלבם של תלמידי-חכמים המצויינים ביותר, מתמלא האויר בכללו אורה, הוא מתעלה ומתקדש. השיחות והרעיונות, הכונות והנטיות, פושטות את קדרותם ואת עצבונם החלוני ועולים ומתקדשים בגדולה ובקדושה, וממילא גם אותם בני תורה שלא הגיעו לזה הערך שיהיו מחדשים מקוריים בעמקי הדיעות ועליוניות הרעיונות, הם גם-כן מתעלים ומזדככים, מתמלאים גדולה, ענוה, ורגש טהרה וקדושת אמת, וביותר בארץ-ישראל הם מתחילים להכיר את ערכם וכבודם באשר הם שרויים במרכז האורה, במקום אוצר החיים ואור הישועה לישראל. באופנים כאלה הדעות מתרחבות, הלבבות הולכות ומתישבות, והשפה מתבסמת, ההשפעה של תלמידי-חכמים מתגדלת, והם מתחילים למלאות את תפקידם להרבות שלום בעולם באמת ובצדק, עד שהם נעשים מוכשרים להביע את המחשבה הגדולה של הערך הגדול שיש לכנסת ישראל החיה בארץ ישראל גם בהוה, בדברים ברורים ואמיתים, בדברים שיש בהם רעננות קדושה, אור חיים מלאים, ואמץ אלהי נצחי ואדיר. והדברים הולכים ונשמעים, הולכים ומתקבלים, והלבבות מאירות ושמחות, וכנסת ישראל שבגולה מתנשאת בגאון ניחומים לעומת הכח המרכזי הנעלה, לעומת החשיבות של החלק החי שלה היושב כבר על אדמת הקדש, וחבלי אהבה קדושה וחיה הנם הולכים ונטוים, הולכים ומתחזקים. והענינים הולכים ונשמעים גם מחוץ למחנה ישראל, "לא בחיל ולא בכח כי-אם ברוחי", כימי עולם, והממלכות האדירות שבעולם כולו מתחילים להביט ברגשי כבוד על הממלכה התוגרמית ברגשי כבוד חדשים ונשאים, על כל הגדולה שעלתה בידה לעשות בקרב האנושיות, להראות לכל העולם כולו את החזיון של תחית ישראל על אדמת הקודש. והאמון הגדול והכרת האהבה והתודה לממלכה הנדיבה והנכבדה הזאת, הולך הוא ומתארג, הולך ומתחזק, עד שנעשה לתכונה היסתורית עמוקה, והעם התורכי קונה לו אוהב נאמן ונכבד בעולם, אוהב בעל כשרון גדול ואדיר, אוהב מוכתר בכתר שם טוב ובעטרת חטיבה אלהית אדירה, והארת הפנים הולכת ומתרבה. וכל מה שישראל השוכן על אדמת הקודש, בארץ אבות, מראה יותר את הודו וערכו הרוחני, שהוא קנינו וסגולתו מאז, כל מה שהעולם כולו עומד ומתענג על זוהר החכמה האלהית והשפע הגדול של הטהרה האמונית, על האור המזהיר של הרעיונות האלהיות ההולכות ומתפשטות בעולם, על-ידי מה שהמדה הפנימית של ברכת התורה שעל-ידי האויר הטהור והקדוש המחכים ומעדן עולה הוא על כל גדותיו, נעשה הקשר הפנימי, היחושי, שיש לו סמוכים של מורשה וקדושת קדומים נשאה, שבין האומה הנושאת עליה את חותם החיים העליונים הרוחניים והיותר חשובים של ארץ הקודש ובין האומה התורכית שהשפעתה השלטונית ואור ישרתה הביאו את המעמד הרצוי הזה, יותר יפה ויותר מכובד ומפריא, עד שנצנים חדשים מתחילים ומתגלים, נצנים של חדוה ושל גדולה, והנשמה הישראלית מתקשטת בצביונה ומתכשרת לאור הצפון אתה, ורגלי מבשר הולכים ונשמעים. "מה נאוו על ההרים רגלי מבשר, מבשר טוב משמיע ישועה, אומר לציון מלך אלהיך".
יד. ריבוי הדקדוקים, אפילדו בקדושה וביראה, בזהירות המצות ובכל טוב, מזיק מאד לחסידות אמיתית ולשלמות של אמת. אין שקר שלא יהיה קצת ממנו אמת, אלא כל-זמן שאין מבררים את אותו הקצת ומעמידים אותו בגלוי ובבאור על מכונו, מתפשט הוא כח השקר על הכל. וכל מה שיסברו הלוחמים נגד השקר להכחיש ביותר את קצת האמת שיש בו, הרי הם מחזקים בזה גופא את כח השקר. אמנם הכשר טוב צריך העולם עד שיהיה ראוי להגלות בתוכו האמת הברורה, עד שיהיה אפשר לומר בשפה ברורה על קצת האמת הנמצא בהשקר שאמנם כן הוא, ולסמנו יפה, למען יטול החושך את חלקו ולא יערבב את העולם בתביעותיו השקריות המתפשטות והולכות על החשבון של קצת האמת הנמצא בתוכו. דבר זה נמצא בכל דעה רעה שבעולם, בכל אמונה אוילית וטמאה, בכל כיעור ובכל עבודה-זרה. בזה המקצע העולם הוא הולך ואור, הוא הולך ומתכשר להיות מתגלה לו תוכני האמת כמו שהם במקומם וערכם. הבקרת הולכת ומתרבה, היא לא באה עדיין למטרתה, אבל היא שואפת אליה. יד צור כל העולמים נטויה בזה, להגיה אורות מאופל, לדבר בחופש והרחבה על השקר המועט המוכרח להמצא בתוך האמת הגדול והמרובה, ועל ניצוץ האמת המתגלה בתוך עומק החושך של השקר. וזה ההכשר עצמו, שהוא בא לעולם על-ידי התפתחות זמנית ועל-ידי יסורים גדולים, יסורים גופניים, וביותר יסורים נפשיים, יסורי הבירור של האור מתוך החושך וההבדל של החושך מתוך האור, הוא מביא את התיקון הגמור לעולם, שלאמרו בבירורו מוכנת היא ביותר כנסת ישראל. "ואנכי נטעתיך שורק כולו זרע אמת". "ואמר אך עמי המה בנים לא ישקרו, ויהי להם למושיע". נביאי ישראל, נביאי האמת, הם "ידעו בהקב"ה שאמיתי הוא, לפיכך לא כזבו בו", וזהו שבח עצום ונורא שישראל יתפאר בו עדי עד.
ההתנגדות אל החוקיות בכלל, מצאה את הד קולה בכנסיה כזאת שהתחילה להיות נבנית מפליטי בני ישראל, אשר לאט לאט עזבו את עמם ואת צור מעוזם, ובכח הרוחני שלקחו עמהם על-ידי כל אותו הלשד הגדול אשר ינקו משדי ישראל, נצבו לו לצרים ואויבים. וכן ארך הדבר, הלך וארך, החוטים נטוו ונארכו. ארג גדול של מסך מבדיל בין ישראל לעמים החדשים, שקבלו על-ידי אותם היחידים את השפעתם, קם ונהיה; וממנו תוצאות על-ידי עוד המון סבות שהתלקטו אליו, גזעיות, חברותיות וכלכליות, עד שהשנאה הכבושה והאיומה שביניהם לישראל מצאה מקום מבוסס וכר נרחב, אבל התוכן הוא בנוי על השנאה של החקיות, הנעוץ עמוק בסיעה זו שקמה ותכבש עולם מלא, היא כללות הנצרות. היא ודאי לא קמה על מעמדה. היתה מוכרחת לעזוב את הפרינציפים החושיים של מאיסת החקים, כיון שנכנסה לכלל עממיות וקיבוצים גדולים והוכרחו להסתבך בחקי דת בתור תכסיס אמוני, ובחקי מדינה מתנודדים, אבל הארס של מאיסת החוקים, לעומת ישראל המקודשים דוקא בחק ומשפט כתוב, נשאר ונקבע. הרעל חודר, חודר והולך, מצא מידי עברו לפעמים נכשלים יחידים מעמנו, ולפעמים גם-כן המון רב. בדורנו הגיע עד מרום פסגתו. הוא פגע בדור שלם, ברוב הדור הצעיר, שהוא בעצמו עוד איננו יודע מה הוא תוכן קצפו והתרגזותו. אבל העין הצופיה יפה, הבוחנת כראוי, היא מוצאת שפגעה בו המחלה הישנה, שפגעה בימים מקדם רק יחידים, עתה היתה למחלה מתהלכת, למכת מדינה, מחלת מאיסת החקיות. הדור איננו יודע עוד את הרז הטמיר בעמקה של המחלה, שתוצאתה היא שנאת ישראל בהחלט. עצמותה של האומה, קיומה והוייתה, תכנה הפסיכולוגי, תקותה ומעמדה המדיני, הכל תלוי בנוי ומשוכלל על יסוד אהבת החק האלהי, קדושת המצות והמשפטים, והיא יודעת ומכרת בהכרה אינסטינקטיבית עמוקה וברורה, עד כדי מסירת נפש בשמחה, שכל עמדתה, נצחונה, צביונה ותפארתה, הכל תלוי וקשור בקדושת אהבת החקיות האלהית. כל מוסר של קדושה, כל תועפות של התלהבות, כל השתפכות נפש של רגשי דת לוהטים ומנשאים, או גם מסערים ומחרידים, אפילו אם יגברו חיל עד מרומים, אפילו אם יגדילו לעשות גדולות ונשגבות, גבורות ונצורות, אותות ומופתים, הכל אפס ותוהו מול אותה הידיעה הגדולה והברורה, הצבורה וגנוזה בעמק נשמתה של האומה כולה. היא יודעת שיסוד חייה ונצחיותה, זיוה ועטרת עתידה, תלוי בשמירת הקדושה של החקים. האהבה החוקיית האלהית זאת היא מהותה ועצמותה, אשר כל כלי יוצר עליה לא יצלח וכל לשון תקום אתה למשפט תרשיע. הפראות האלילית, גם כשהיא מדמה שתוכל להכניע את זדון לבה ורשעתה, ללכת באורח מוסר של נדבה, בתוכן חיים של המון דמיונות מלהיבים שדומים הרבה להלך נפשו של הפרא הבלתי למוד, לתן מתג ורסן לכחותיו הנפשיות. והם יוכלו להסבל, שיהיו נוטים לפרישות, למוסר של כניעה, של הסתגפות ושל ביטול חיי עולם הזה, בלב ובדמיון על-כל-פנים, אבל מפני האדירות של החק, מפני זה הוא מתבהל כמפני מלאך בלהות. הוא כל-כך הפוך הוא מן החק האלהי, עד שמפני שמו ירגז ויפחד, רגשי תיעוב ושנאה נמרצה יתעוררו לעומתו ממעמקי נפשו. [מה שבאמת כאן נעוץ יסוד ההבדל התכוני שבינם לעמים. "מגיד דבריו ליעקב חקיו ומשפטיו לישראל לא עשה כן לכל גוי ומשפטים בל ידעום הללויה"].
הסבה הפסיחית שנמצא טבע זה של מאיסת החקיות בנפש האנושית בכללה, והסבה המסבבת שהיא יכולה גם-כן להיות נדבקת בישראל בתור מחלה, היא מקצת האמת שיש בה. החוקיות כשהיא הולכת במהלכה לפי סדרי הסתעפותיה וניתוחי פרטיה, היא עלולה ללפף כל-כך את החיים עד שתחניקם בזרע עז הכבדתה, וביותר בצלליה המרובים, בכח האיום והחרדה שמכילה היא בקרבה. נגד ההתרחבות הקיצונית הגמורה של החוקיות קבוע הוא הכח של המאיסה החוקית, שהוא מתגבר והולך כל-זמן שלא ימצא מקום לגבות את חובו, כל-זמן שלא ינתן לו חלקו באורח רשמי, "שעיר המשתלח לכפרה, ופרה אדומה לטהרה".
המחשבות הכלליות שהם עולות על-גבי הדברים המעשיים, טעמי מצות המקובלות אל הדעת, וכל המון הרעיונות הגדולות היכולים עדי עד להיות מזדווגים להם, שכפי ישרם וגודל ערכם כך גדולה היא הערובה של השרשתם ואמתתם, כשהם מתגברות, הם מביאות רפואה לעולם, להסיר את המחלה של מאיסה החקיות משרשה. על-ידי הרעיון המלא מתיצב החק לא כמחזה של שלד עצמות שאין כח החיים ניכר בהם לעין הרואה, כי-אם כתבנית גויה מחוטבה, כתפארת אדם בעל אברים וגידים, עצמות, קרומי בשר עדין ועור צח ואדום, ובתוכם שורה נפש רוח ונשמה, מוקפת בהארה חיה, המתרוממת באור יחידתה. על-כן הולך הוא ההשתרגות של החוקיות גם-כן באופן נעים וענוג, ומוביל מנוחה ואהבה ללב מחזיקיו החיים עמו. לעומת זה, העזיבה של פתיחת המעין הרעיוני, הנסיגה הנפשית מעל ההשקפות הציוריות האלהיות והמוסריות הנשגבות, הם מצמצמות את הרוח, מיבשות את לשד החיים של השכל ושל הדמיון החי והיפה, עד שהסקירה החוקיות נעשה מיובשת, והיא מטלת אימה יתירה חרדה ואין שלום על מחזיקיה, עד שהשנאה של החק והמשטר האלהי העליון הקבוע בעצם הנשמה של כנסת ישראל מוצאה מקום בבניה עצמם, והמהומה מתגברת. מרגישים המה כל שונאי החוקיות הנאגדים עם כל זה בעמם את עומק הסתירה שיש בקרב נפשם ולבבם, אבל אינם יכולים להבינה וקל-וחומר שאינם יכולים לבנותה ולישבה, מפני שחסר להם אותו התבלין של הרפואה הנדרשת להם. אותה המחלה מתדבקת דוקא אצל האנשים שיש לחות הרבה ופיוטיות בנפשם, שעל-פי גידול הגון וטוב יכולים הם להיות מבחירי רבנן דאגדתא [הראויים להשאל מהיכן נבראת האורה, "מתוך ששמשת את ריב"ל שהיה בקי בהגדה, מהיכן נבראת האורה" [מדרש-רבה]], חודרי מסתרים וצפונות אלהיות. אבל מתוך שלא נמצא להם מקום מהיכן לינק את השפעתם, נעשו דוקא הם מסוגלים להביט על החק כעל תמונה מזרה פחד, ויחלו למאס בחקיות, ומזה יצאה לנו כל אותה הפרצה הגדולה שאנו רואים עכשו בדור, שצריכה רפואה לכל הדיעות.
במה איפוא נתקן זה? התשובה נאמרת מעצמה – בהיותנו משתדלים להרטיב את המעין, להגביר את הלימוד הלח של הרעיון ושל האגדה, של סתרי תורה וגנזי יראת ד' טהורה, באופן שישוב כח המפריח של המחשבה וההגיון ויחיה, ואז ירטב החק מיבשותו וישוב לו הודו והדרו, וישובו כל אותם הבנים שהם קרועים ומפורדים בנפשותם, לשוב לאהבת התורה, לאהבת חקי ד' ומצותיו באמת ובאמונה, ואז תחל האומה להבנות בנין שלם.
כשהמעין נפתח, והרעיונות הולכים ומתרבים ממקורה של תורה, ממעינה ונשמת נשמתה, על-ידי עסק בתורה לשמה במובן המלא והחי, במובנה הרחב שהיא מתמלאת בו רק בעסק קבוע בדרך טהרה, חכמה גבורה וענוה, ברזי תורה, שרק אז אין כח החידוש בא טיפין טיפין, כי-אם נעשה כמעין המתגבר וכנהר שאינו פוסק, אז כל מצוה וכל הלכה, כל דיוק וכל דקדוק, מוצא הוא את מקורו הרוחני הנחמד והנעים. ונמצא שכל מה שהדיוקים מתרבים, מתרבה בסיס למכון רעיונות נשגבים, מחיים ומשיבים נפש, וממילא לוקח לו כח הזהירות את חילו ממקור הנשמה העליונה, ממקור נחל עדנים ואור גיל שמחת עדן עליון. הקפדנות היבשה, הכעסנות והרוגז הנלוה עם כל דיוק מעשי קבוע באמץ, סר מן הנפש, מדת הדין מתמזגת באור נעים של חסד ושל תפארת, והגבורות נמתקים באור מקור בינה ודעת עליון. המחשבות ההולכות ומתגברות, הולכות ומשתלבות על-ידי פגישת גלי אורה של עצמיותה ומקור חייה של הנשמה הישראלית ונשמת האדם בכללה, ושל הגוונים המרובים של הארות נשגבות, על-ידי כחן של דברי תורה, המתכפלים על-ידי כך בהשפעתם בערך מרובע, ההולך ומתגבר, "רכב אש וסוסי אש אינון אתוון דאורייתא" [תיקונים], עד שמתילדים ניבים ואמרים חדשים, שמות ותארים, שירים חדשים, ודרושים מקוריים על-פי מהלך המחשבה התמידית, ההולכת ומחדשת את כחה בכל עת ובכל שעה. ומתוך הלח הגדול היסודי ההולך ומתגבר, כשנופל לתוכו איזה כח צדדי, איזה מחשבה חיצונית, בין הבאה מטבע הרעיון בין הבאה מתוך מהלך החיים ופרסום הזמן, תיכף ומיד היא מזדככת, היא מתפזרת על-ידי החם והאור של המחשבה הנשמתית הכבירה ליסודותיה, החלקים הטובים מתדבקים במקורם, מזדווגים עם הרעיונות שהם נאים להתחבר להם, ועושים פירות ומולידים דברים חדשים לקדושה ולגבורה, לטהרה ולתפארת, והסיג הולך ויורד, נדחה ונפסל, ומגדל את הנפש על-ידי זהרת בירורו, על-ידי תוספת ההכרה שבין האור ובין החושך שבאה לרגלו. "רנו שמים כי עשה ד', הריעו תחתיות ארץ, פצחו הרים רינה יער וכל עץ בו, כי גאל ד' את יעקב ובישראל יתפאר". "גואלנו ד' צבאות שמו קדוש ישראל".
טו. הראויים להיות מודרכים בחלק המחשבה שבתורה, ובחכמת אלהים שהיא באמת כוללת כל התורה וכל החכמה כולה לכל צדדיה, אינם רשאים ואינם יכולים להשתמט מכשרונם זה ולהשקיע עצמם רק בדברים מעשיים. הפגם שבנפשם יגלה ויראה בכל דרכיהם, ממש כמו תלמיד-חכם ששנה ופירש שהוא קשה מכולם. והטעם פשוט, מפני שכבר יש לו כשרון נשגב והתעוררות גדולה לדברים נעלים, וכל-זמן שהוא עסוק בעץ החיים והתורה מחיה את נשמתו הרי יש לו במה להוציא כשרונו וכח התעוררות נפשו לדברים טובים ויקרים, אבל כשפורש מן התורה והכח שנמצא במציאות לא ישקט, על-כן מאפס התעוררות לטובה הוא פועל להרע, כפי תכונות רעות ומדות רעות, שלא יחסרו מעולם בלבו של אדם כשפורש מאורה של תורה. המשפט הזה הולך הוא גם-כן בתורה עצמה, לפי מעלותיה. שמי שהוא מוכשר להגיון נשגב ולהסתכלות עמוקה, קדושה ורחבה, מוכרח הוא להוציא מן הכח אל הפועל מה שיש בהכנתו, לפי ערכו דוקא, וכשיהיה נסגר בין על-ידי בחירת עצמו בין על-ידי אחרים, בין מצד סבות ממשיות חיצוניות בין מצד איזה הכרעת דיעות, רק בחלק המעשי לבד, וירחיב בו וידקדק רק בענינים של הגבול המוקף המעשי, לא ישביר בזה צמאונו הפנימי, ויהיה נשאר אמלל ויבש, ונפשו לא תצא מן הכח אל הפועל כלל, לא רק בצדה העיוני כי-אם בכל דבר וכשרון, בכל קדושה ושלמות פנימית. ונפש בלתי מושלמת שהכנתה גדולה וכח כשרונה עצום, שהיא נסגרת בעל כרחה בתחום שהוא חשוך לפי ערכה, היא זועמת תמיד, והיא כדוב שכול, עלולה לכל המדות רעות וכל המחשבות היותר רעות שבעולם. ואם רבים כאלה מתרבים באומה, ההפסד הוא כפול ומכופל – מניעת התועלת, שנפשות יקרות ונשגבות כאלה כמה הם יכולים להאיר את העולם, ועוד תוספת היזק – שמפני שדוקא הם הנם היותר אמללים שבמין האנושי, כי אין הרגשת מכאוב גדול כאותו המכאוב הפנימי של חסרון המילוי לאותו האור שהתביעה לו כבר מושרשת היא בעומק הנשמה, על-כן הנם נלקים במדת הכעס והשנאה. ואם יוציאו את הצד השפל שבכשרונם בדברים מעשיים, ויהיו בודאי בכל זה היותר מכובדים ויותר חשובים בהכרעתם באומה, תהיה הכרעתם תמיד זועמת וחשוכה, לא ידעו דרך שלום, ולא יוכלו להרבות אור החסד האהבה והאחוה ועם זה הקדושה והגבורה בעולם, כי-אם לא ידעו רק להיות קוצפים ומקציפים, מקפידים ועולבים, וחפצים תמיד בהירוס כל סדרי החיים, וכאילו הבריות כולם הנם להם אויבים ושונאי נפש. ומתוך שאנשים כאלה הם בעקרם גדולי כשרון ורבי פעלים, אף-על-פי שלא יצאו אל הפועל לפי כחם כלל, מכל-מקום במה שעבדו ולמדו, עשו ודאי חיל גדול. בהלכות ובפלפולים מעשיים ודאי הנם לנס, ברגש יראה פשוטה ודתיות המונית הנם מפוארים בעומק נשגב והתלהבות אמת, וכשרון המוסר הפנימי הוא גם-כן בקרבם עצום וגדול, על-כן הם מכריעים הרבה בדיעותיהם ורגשותיהם את כללות האומה. אבל עם כל הטוב הבא אפילו מהצד הנמוך שבכשרונם, כמה הפסד מגיע מהשפעתם, כמה בלבולי דעות וחשכת עינים מתגלגל מזה, וכמה יורדת היא על-ידי-זה מעלת האחדות והשלום, מעלת הנחת והאהבה בישראל, וכמה עוזרת היא לפירודים והתפלגות ולקרעים שאינם מתאחים, ומזה לירידה עמוקה, להתרחבות העזיבה של התורה והמצות, של הכפירה והבגידה, פריקת עול וזלזול הורים ומורים, וכל התולדות הרעות שנגררים עמם. וכל-זה לא אפשר הוא שיתוקן כי-אם על-ידי מה שנתן בהרחבה מקום לבעלי כשרון אלהי, בעלי רגש קדושה פנימית, ונפשות עורגות אל רוממות מעלות הקודש, שיוכלו להרחיב את כשרונם על-פי מדתם, שילמדו בהרחבה ממקום שלבם חפץ, על-פי הדרכה מתונה ומקפת של עין צופיה היודעת את ערכם של אלה העלולים לגדולות, ויודעת עד כמה הם צריכים חופש והרחבה חירותית. באופן זה יגלו ויראו לפנינו פתאום, במשך זמן קצר, קהל קדוש וחשוב של חכמי אמת, קדושים וטהורים, מיושבים ומשוכללים, מלאים חכמה, ענוה, קדושה ודרך ארץ, שתהיה תפארתם תפארת אמת, ויראתם יראת רוממות וקדושה פנימית מושלת על הבריות, ובכחם יכריעו את העולם מכף חובה לכף זכות.
טז. בימים הראשונים לא היה כח המחשבה שגור בעולם ההמוני כלל. כל היסוד של לימודי הדיעות והרעיונות היה בא בעיקרו לעורר לחשוב ולעיין. על-כן היה הזהירות בעניני גילוי סתרי תורה גדול מאד, כי התכונות המוסריות הנם תמיד עומדים לפי הערך של המדרגה השכלית שבאדם, ואותה המשמרת המוסרית הנמצאת אצל האדם הגס, ההמוני, אין לה מקום כלל אצל אדם נעלה וחכם, אבל לעומת זה אותה המדרגה שעל ידה בא האדם להיות איש חכם היא בעצמה בוראת בנפשו משמרות יותר גדולות ואדירות להמעמד המוסרי המעשי והציורי. אבל אם יורם האדם בפעם אחת למעלה שכלית, בדרך מלאכותי, ועוד לא הספיק לקנות לו אותם המשמרות העומדות להגן על המוסר מצד המעלה הגבוהה, יצא מזה רק היזק, שיפסיד את המשמרת הקטנה של המוסר ההמוני, ועד המעלה הנעלה ממנה לא בא. על-כן חייבים הם חכמי כל דור להיות נזהרים בהופעת חכמתם לפי הערך של אשיות המוסר המתגלה עמה. זה הוא בשנים כסדרם. אבל בימינו, שמכל עברים ממטירים השקפות ומחשבות באין שום זהירות, והכל נכנס לרשות ההמון כמובן, בצורה מכוערת ומדולדלת, אז עת לעשות לד' היא להרבות באמצעיים של העמדת העולם על מכונם של רזי תורה, להרבות ידיעת נשמתה ופנימיותה של תורה בלב העוסקים בה בקביעות, בריבוי גדול, עד שיוכלו גם-כן להאיר להמון השרוי באפילה ובחושך מוטעה ומקולקל, כדי להצילם גם-כן במובן המוסרי המעשי. וההמון הזה גדול הוא ורב כח הוא, משום שבתוכו נכללים אפילו אנשים הנחשבים לחכמים גדולים, סופרים ומשפיעים, אבל בכל כשרונם אינם יודעים כלל את התוכן של המאור העליון שבתורה, אינם מכירים את כבודו ואת יקר ערכו, על-כן הם לקויים בעורון של גאוה גסה, שמתחלקת לכמה פנים, אבל כולם מביאים שממון והריסה בישראל. ואלה האנשים הנם דוקא בעלי כשרון אפילו במובן המוסרי, ובפנימיות נפשם יש להם גם-כן רגש אלהי, אבל אי אפשר שישאבו מים טהורים כל-זמן שלא נפתח מעין ישראל כלל. וכל מה שהם לוקחים מכל ענפי הרעיון והמחשבה, הכל לוקחים הם מאומות-העולם, ומתוך כך ירודה היא בעיניהם דרכה של תורה, אף-על-פי שבלבבם ישנם שמרגישים את אורה וזהרה, מכל-מקום אי אפשר להם לברר בחופש ובהרחבה דברים כאלה שבהתפשטם יהיו לברכה, כי מקורם דלל, והמבוע השכלי שלהם יבש מצד יחושו למקור ישראל. וזה אי-אפשר לתקן כי-אם על-ידי הוספה רבה של שקידה בכל עומק התורה העיונית, עד שיתרחבו הדברים ויתפשטו הקמטים של המחשבות הגנוזות, וישובו הכל לראות את גדלם ועזם, את ערכם ורוממות מעלתם. ואז אותם בעלי הכשרון, שעכשיו אנחנו מצטערים הרבה מהצעת פרי רעיונותיהם, יהיו הם בעצמם לנו לברכה, לכבוד ולתפארת. 
יז. לרעיונות מופשטות מוכנים הם הרבה מבנינו. אמנם לבסס את הרעיונות ההם על הבסיס המעשי, זאת היא עבודת חכמים הצריכה לנו עכשו מאד. את הפרי העליון המתגלה על-ידי כנסת ישראל נוכל בנקל להסביר, ולמצא גם-כן חברים מקשיבים, ונוכל למצא הקשבה גם-כן מבעלי תשובה, מאנשים חכמים שהלכו בדרך רחוקה ועתה לבם אל עמם. אבל איך נוטעים את הגן בפועל, איך מזבלים, מעדרים ומקשקשים אותו, על-זה צריך הארה של חכמה עליונה. והחכמה העליונה כשהיא מאירה יפה, היא משיבה את כל הרעיונות האויריות לכלל פועל ומעשה, וכל בעלי אומניות עומדים על-ידה על הקרקע, והיא מראה דרך כבושה לכל אותם שפרצו גדרות מעשיות בפועל, וציורים נדרשים למעשה ברעיון, איך להשיב את אבדותיהם, ולכנס לפנים מן הקלעים במחנה ישראל, בפועל ובמעשה, בדעת ובתמימות. ועם זה, לא די שלא יחסר כי-אם יתוסף להם כח פנימי והרחבת דעת, התעוררות של עבודה מעשית ועיונית, וחפץ של חיים כלליים מבוססים יפה, ההולכים ומתגברים לפי תגבורת גודל הדעה האמיתית והרחבתה.
יח. לקויים אנחנו הרבה על-ידי מה שאין לרוב שומרי תורה ועוסקי בתלמודה שום הרחבה עיונית ושכלית בהשקפה גבוהה היכולה לחבק הרים גדולים של רעיון והסתכלות, ולעומת זה בעלי ההסתכלות הרחבה אינם כלל יודעים ומורגלים בעומקה של תורה ובהרגל פנימי בשמירתה, על-כן חסרים אלה ואלה את אחד מיסודות המחיים ומעמידים את היחידים על בסיס כללי קבוע. על-כן אי-אפשר הדבר לבא לידי תיקון, כי-אם על-ידי שנגדל את העסק העיוני בחלק הרעיוני שבתורה כל-כך, עד שיהיה הדבר מוכרע ומפורסם שגדולי הרעיון שבישראל יהיו דוקא חסידי ישראל וגדולי גאוניהם. ואז יזדככו הרעיונות עצמם, ופתח ישועה יפתח, באופן שנהיה מוכשרים וראויים לאור השלום, והברכה העתידה לבא על-ידי אליהו זכור לטוב, העתיד לעשות שלום בעולם.
יט. על-ידי הלימוד התדירי הגבוה בכל מקצעתיה של פנימיות התורה ורוחניותה, יברא לנו בנפשנו מעין נובע להחיות את התחיה הלאומית ההולכת ומתנוצצת, בתחיה אלהית ממשית, שהיא ראויה לישראל בארץ ישראל. אחרי הצרות הרבות, הרחוקות והקרובות, אשר סבלנו, לא יוכל עמנו להנחם כלל באותה התחיה היבשה והכמושה, הנראה בארץ-ישראל במובן הלאומי היבש, באותו המובן שאין אנו מוצאים בה את היתרון האלהי שיש לנו על כל משפחות האדמה, שרק הוא יוכל לעודדנו ולשלם לנו ניחומים על כל הרעה אשר מצאתנו. אמנם בפתיחת המעין ממקור מבועו, בהארת ההארה האלהית במדה גדולה, עליונה, קדושה ונאורה, על גבי אותו הכח המתחיל להתעורר לחיים לעינינו על אדמת ישראל במובן הלאומי החילוני, על ידו נמצא מבט אחר לגמרי על כל הוייתה וערכה של התנועה החדשה הלאומית, שהיא מפליאה אותנו בכל אופן, ומעוררת בקרבנו מחשבות שונות, מקולעות בין בטחון ויאוש מר, ביחש לדורנו. אותם ההרגשות העמוקות, הקדושות והנלהבות, שחשו אבותנו מעולם ביחש לתחיית האומה בציון, וכל מה שנרגש בזה מעולם עד הימים האחרונים מכל טובי בני אדם שבכל עם ולשון, מכל אותם שהיה להם רגש אלהי והכרה פנימית, מורגשת בערכם של ישראל וארץ ישראל כשהם שבים יחד לחיים. כל אלה הדברים הנעלים שהעסיקו ומעסיקים לבבות כל-כך טהורות ונשמות כל-כך גבוהות, לא יוכלו להיות נדחים ונכבשים בעפר ארץ. הם מוכרחים עתה, ביחוד בבא התחלת הזמן שהוא מסוגל ביותר להתגלותם, להראות ביותר זוהר, בפנים יותר מאירים ומבוררים, ובמקום רגשות כהות של קדושה ורוממות עליונה, יגלו לנו עתה בתור דעות ברורות ומסומנות, שאותו הקסם והחן האלהי שהיה עליהם בהיותם עדיין בעמק תהום הנשיה, יגדל מאד ויף שבעתים. ההרגשה האלהית הברורה והמדע האלהי הטהור, וכל הנלוה אליהם בחיים, לכל צדדיהם, העולים הררי אל ונוקבים תהומות רבה, המה דברים שיש לנו בהם קנין עצמי, קנין לאומי, נוסף על הוייתנו האנושית, שכם אחד מכל העמים תחת כל השמים. ואותו הרכוש הרוחני הגדול שדוקא בו ועל ידו יגלה עז רוחנו המיוחד, הננו מרגישים את עצמנו נתבעים להביע על-ידי כל צדדי התעוררות התחיה הלאומית המתחלת בימינו לעינינו. על-כן עלינו להתגדר במלאכתנו, להאיר את אופל זמננו באוצר האורה האלהית השורה בקרבנו. אמנם צפונה ועלומה היא האורה האלהית בקרבנו. בימים שחשכת הגלות היתה גדולה ומעובה, לא היה אפשר גם לחשוב על-דבר התרוממות חפשית כזאת, לדבר באופן נאור ומלא עז בדבר המעין האלהי המיוחד הנמצא רק בקרבנו. ההמון לא היה יכול להתרומם מן החוג הנמוך של עשיית המצות על מנת לקבל פרס, ומי שהחל להיות מתפלסף וחוזה חזיונות כלליות חשב שהמבט האלהי אחד הוא לנו ולכל העמים המתוקנים, ולא היה אפשר לאמת הגדולה של הצביון האלהי היחידי שלנו להתחיל להראות, כיון שלא נתבסס מתחילה יסוד מוטבע לבקש את הכרת רוחנו המיוחד והסמנת הבדלתו מרוח יתר העמים, שכל-אחד מתגדר בקניניו הרוחניים, כל-אחד בערכו. עתה החלה התחיה הלאומית במובנה הרוחני להפנות את הלבבות לצד הקלסתר הרוחני המיוחד שלנו, ובזה כבר הננו עומדים על אם הדרך, להכיר את ההבדל האלהי שבו נפלינו מכל העמים אשר על פני האדמה, שרק בו גנוז הוא סוד קיומנו ובטחון תחייתנו. טוב מאד מה שהשדרות התחתונות שבקלסתר הרוחני שלנו מתחילים תחילה להגלות. הגילויים הנתפסים בנקל על-ידי דוגמאות מחיי העמים כולם, והיכולות להתודע לכל חוקר וכל חפץ להרגיש מה שיש ברוחו פנימה גם בהיותו במדרגה בינונית בחיי המוסר, הנם עתידים להיות בסיס חזק לההבנה הברורה של פנימיות הקלסתר האלהי המיוחד שלנו, שלחוש אותו אפילו בקצת מהודו והדרו צריך להכנה מוסרית כללית גבוהה ואדירה, שאי-אפשר שתבא בנו במובן הלאומי כי-אם על-ידי התחיה שעל אדמת הקודש.
ובכן עלינו לעורר את הרוח. רזי עולם שהיו כבושים וגנוזים, סגורים חותם צר, צריכים להגלות, להפתח ולהתבאר באורח מלא חיים, בצורה מלאה כבוד פנימי והדרת גוי אשר ד' אלהיו עמו ותרועת מלך בו. נחלץ חושים – חכמי ישראל היושבים על אדמת ישראל. נבא בסוד עמנו, ונתחיל להאיר את אפלת חפץ התחיה מנקודתה האלהית. העבודה הרוחנית הגדולה המוטלת עתה בדורנו על כל חכמי ישראל, וביותר על חכמי ישראל שבארץ ישראל, היא להמשיך את מעין הקדושה האלהית בתוך התחיה הלאומית, ולתן מקום אימוץ והרחבת פעולה לההארה האלהית על-ידי ההרחבה של ההארה הלאומית המיוחדת של כנסת ישראל, שהיא בטבעה הולכת ומתעלה, כוללת וחובקת עולם מלא.
כ. במערכת האידיאות, כמו כל מערכה אורגנית שחלקיה מסודרים בסידור תכסיסי הפועלים ומתפעלים זה על זה וזה מזה, נמצאים חלקים עקריים יסודיים המקיפים בכחם העז והכללי את כל המערכה, המראים את כח החיים שלהם בכל אתר ואתר, ונמצאים גם-כן חלקים נטפלים, עשויים כדי לתמם את הפעולות העקריות, לקשר יחד את היסודות העקריים בקשר של קיימא, להפריד במקום שהפירוד יפה, כדי לתן מקום למהלך הפעולה העליונה המקפת כל ומלאה בכל, חלקים הפועלים לתן יפעה וברק נוצץ והרגשת עצמה להפעולות העקריות, וחלקים המרחיקים כל סיג ונובלות כל משאת נפש בלתי הגונה העלולה לגרום מכאוב ואפלה במערכה הכללית של האידיאות. להכיר אנו צריכים את הכל, כל מה שידינו מגעת, בפרט ובפרטי פרטים. אבל המקום ששם נפשנו קשורה וכל זרם החיים הכלליים מתגלה בו, הוא התפיסה החזקה בהאידיאות הכלליות המקיפים את כח החיים כלו, והבירור הגמור שיש באופן קשורם ויחוסם הטוב והפועל זה על זה.
בנוגע לחיי הכלל, המורכב, ככל חי, מרוח וחומר, לכל הפחות ביחש למושגנו אנו וביחש להערכת מעשנו לשכלולם, ביחוד כשאנו באים לעסקי עם, ולעם זה הלוקח שבי בעז יחושנו אליו את כל חיינו, את כל הוייתנו, מצדי צדדים, מעומק תחתית עד עומק רום, מהתפשטות היותר מתרחבת של החוץ ומהנקודה היותר מצומצמת של פנימי פנימיות של כל ישותנו במלואה; כשהננו מתעוררים לחדש כחות, בין מצד התגלות היתרון שלנו מצד החפץ הפנימי של השלמתנו ועז הצד היותר עליון שבחיינו להתגלות על מרחב החיים והמציאות, בין מצד אותו הלחץ של עומק הצרה, שמעורר אותנו אפילו מתרדמה של דורמיטא היותר חזקה להתעורר לחיים ולפעולה. והכחות מקבילים המה במשקלם. כח המעורר הוא נכון להיות לכל הפחות כמדת הכח של הלחץ האיום של הצרה המקפת ודוחקת את כל מה שנמצא בנשמת חיינו, היא הצרה של כנסת ישראל שבאה עד משבר. "על שבר בת עמי השברתי, קדרתי, שמה החזיקתני".
הננו נגשים והולכים לחפש את עמודי התוך, את הכחות היותר כוללים שזרם החיים משתפך בהם ועל ידם, למען נוכל לטפס ולעלות על ידם אל מקור של חיים, לפתח את הזרם הגדול והאדיר לחיי גוי איתן המתעורר לתחיה על-פי אמתת הוייתו בכוחותיו היותר עצמיים ופנימיים לו. "הן עם כלביא יקום וכארי יתנשא".
בכל העולם הרוחני השולט בחיי החברה לא נמצא כח אידאי כל-כך גדול ומקיף, כל-כך פועל וחי, הולך וחורז בכל המסיבות המפורדות המתגלות בחיים, כמו אלו שתי הנטיות, שהאחד הוא הרעיון האלהי, והשני הרעיון הלאומי, שבדיוק יותר נאמר הדעה האלהית, והרגש הלאומי, שלפעמים הם גם-כן מתהפכים עד שמתיצבים לפנינו בתור רגש אלהי, ודעה לאומית. 
העליות והירידות הנדרשים גם כן להתהפכות המצבים הללו הנם גם-כן סבות נכונות, או תולדות נאמנות וקיימות, לזרמי חיים נשאים וכבירים בפועל ובמציאות שראשם ניכר בחיי החברה הכוללת, והשפעתם חיה ואדירה גם-כן בחיי כל יחיד היותר פנימיים ופרטיים. ההכנה להרעיון האלהי במילוי חי ומבהיק, במילוי מלא כח ועצמה אדירה ואיומה, נמצאת בכנסת ישראל מראש מקדם. כל מה שהוא גנוז בכל העולם כולו, בכל הלבבות, באנושיות לפלגותיה משפחותיה גוייה ולאומיה, באורח כהה, נסתר מעוות, המחולל סדרים ונימוסים, דתות ורגשות יראיות שונות, שמסבב בכח אמיץ גם-כן המון מעשים כבירים בחיי גוי ואדם, בחיי ממלכה ומהלכי הפוליטיקא, הרוקם ואורג בסתר ובגלוי עלילות נוראות לאין חקר, שהיא בעצמה התנועה לצד השתלמות הרעיון האלהי, ההתנשאות אל החיים המלאים במקורם בהוה ובנצח. זאת ההכנה ההולכת נתיבות לא סלולות, בתנועות הגלים הרבים של הזרמים הנפשיים של הים הגדול של זרם החיים אשר להאנושיות כולה, עם כל המונה ושאונה, בכנסת ישראל נתבססה, נטבעה בחותם בולט. אור הזרם האלהי, של כח החיים הער אשר להאבות, שהתגלה בעצמה אדירה ונלהבה בראשית המטע של העם העז הזה, אשר התנשא כתועפות ראם בהכנתו אל הדעה האלהית העליונה והנשגבה, באורח מלא רוח חיים וגבורת גוי גדול ועם נורא.
ההכנה הכוללת והנפלאה הזאת, הנושאת בחיקה אוצר חיים וגבורה, אוצר חן חסד ותפארה, חוללה והולידה אף העמידה על בסיס נכון וקיים לעולמים את הרעיון הלאומי שלה בכל מילואו וטובו בכל זהרו, בכל כחו וגבורתו אשר הראה במשך התולדה הנפלאה של העבר, ואשר לא חדל לעולם. 
אמת שאחר שיצאה לאויר העולם זאת האחרונה, התכונה הלאומית, קנתה לה זכות חיים קיום והויה בצדדים רבים ושונים. מדי הלכה והתגדלה נמשכו לה פלגים שונים וצדדים פזורים. מדי השתפלה מחביון העז האלהי להתהלך בארצות תחתיות, בארצות החיים החלוניים, לקחה לה ארחות עולם כאלה המסתעפים ממסיבות סבוכות של חיי החול, של תביעות החומר והרוח של האדם, ושל החיה והבהמה שבקרבו גם יחד, אבל חותם מקורה מונח עליה לעד. בסתר פנימיות עזה יונקת היא ממקור הוייתה, ממקור ההכנה העליונה אל הרעיון האלהי המושל בגבורתו עולם, המכה גלים בסערת הרוח הכללית של רוח האדם העולה למעלה, ומחולל כל הרתוק הטבעי. שרשרת החיים שמחברת בעצמת יסודה את הרעיון האלהי עם הרעיון החברותי הלאומי לא יוכל להפרד לגמרי בשום צד ופינה שבחיי העמים. כל הכנסיות הדתיות שבעולם נובעות ומפכות הן מהנטיה העצומה והמוכרחת של הרוח האנושי אל הרעיון האלהי, מההכנה הנפלאה של ההתעלות וההתקרבות לטהרתו וצירופו, לגבורתו ועצמת כחו, שהרוח האדם שואף אל האורה והמנוחה, אל הגבורה והשלוה, אל העדן הנצחי ורוממות העונג האלמותי שבתוכו. מזה ההכשר הולך הרוח סובב סובב לבקש את מגמתו בדרכים שונים, בחזיונות משונים, מעורבים בחושך וניצוצי אורה, באור נוגה עם ערפלי צלמות, עד שמעמד האורה של ההבעה השלמה של טהרת הגבורה של מעלה, של עוצם זוהר האמת של הדעה האלהית, באה לכלל דיבור הראוי להיות מובן וחי בקרב עם ישראל. פה מצאה הדעה האלהית את מנוחתה, את המקום אשר תשרש שרשיה ותמלא ארץ.
בלכתה מלמטה למעלה, חוללה תכונות לאומיות מכוונות למצבה בכל קבוצה אנושיית, ובכל מצב ארץ והתרכזות מקום. עם ההכנה אל הנטיה האלהית מצאה תמיד איזה מכשירים חמריים שכבר הספיקו לכונן איזה חומר רפוי לתכסיס עממי, ועל-ידי השפעתה העליונה נופחה נשמת חיים בגולם, בחומר הבלתי עשוי ומשוכלל, החפץ והמרץ, החזיון ההשכלה והדמיון, צרכי החיים ונטיית הרוח, התלכדו יחד ויהיו לרוח וגויה, ויקומו לנו קיבוצים חברותיים לאומיים, שאנו מסתכלים בהם בעין בהירה ורואים את כל הסיבות הדקות ההולכות ומשפיעות על סדרי הוייתם וחייהם, שהם כולם נמזגים מההכשר הפנימי לקראת הרעיון האלהי עם התולדה של הרעיון הלאומי, שאחרי אשר ירד האחרון לרשת ארץ, התרחב והתאמץ. ואם לפעמים יבקש לו להנתק משרש מציאותו, לא יעלה בידו כל חפצו. ואף אם ידמה שכבר עומד הוא ברשות עצמו, לא ידע נפשו, כי באמת התכונה העליונה של הנטיה האלהית, אפילו בהיותה בתכלית הנקודה היותר שפלה במדרגת התפתחותה ובעוצם זעירותה, היא נותנת לה חיל והשפעה תכונית שלא תעלם מכל עין בוחנת, אפילו אם האחרונה כבר תחשוב להתנכר לגמרי למקור שכלולה וליסוד התחלת הטבעת צורתה.
אין חקר לכל סניפי הרעיונות, לכל התכונות המורכבות המלוות את היסודות הכלליים, יסוד השמים ויסוד הארץ. תוצאות החיים המקוריים, "לשבט לחסד ולארץ", "על גוי ועל אדם יחד", הם, כמו החזיונות הכלליים, יורדים ועולים, מוסיפים ברק ומועבים בעבי מחשך, עולים הרים יורדים בקעות, ואל מקומם הם שואפים זורחים. כח החיים של האידיאה הלאומית, מצד מקור יניקתה מהרעיון האלהי הרודה במרחבי תבל, מסתתר ומתעלם לפעמים. החיים המעשיים אינם קולטים את האורה האלהית בכל עושר גוניה, ואינם יכולים עד עת קץ להתהלך עמה ברחבה, אף-על-פי שאי אפשר להם להנתק ממנה כליל. ויש אשר החיים המעשיים כבר ישתכללו בהוייתם, הסבות המוסריות והחמריות כבר התקשרו בקשר אמיץ ומסודר, והאורה האלהית המושקפת אל הככר ששם רגלי החברה עומדות, היא מתוך ריחוקה והמון סיבוכיה כהה ומצערה עד מאד, עד שרק מהומה ומבוכה, חולשה ומחשכים תתן. אם החברה המתוקנת בכלי מכשיריה הרחבים תלך לאור ברק חיציה המעטים וקלים, אז תסב הלאומיות אחור, ותתבצר ברעיונה המיוחד ולא תפנה עוד למקור הוייתה מראש מקדם. אבל כאן תפגש במעמד הזקנה והחולשה. הכח המכני ישמש איזה משך זמן, אבל לשד החיים ילך הלך ורפה, הלך ופוחת. צרכי היחיד הפרטיים ישאו ראש, וגבולם ילך הלך והתרחב, והאידיאה הכוללת הלאומית תשפיל שבת, לא תחיה עוד בכל עזה. צבא המרום שלה כשלו ונפלו, וכסא ממלכה בארץ מתחת יתנודד. "נוע תנוע ארץ כשיכור והתנודדה כמלונה, וכבד עליה פשעה ונפלה ולא תוסיף קום. והיה ביום ההוא יפקד ד' על צבא המרום במרום, ועל מלכי האדמה על האדמה".
החברה הלאומית, שהוכרחה להנזר ממקור ראשית צמיחת חייה, תתחיל לחוש את מכאוביה וחליה. החמריות מוכרחת לפרש את ארבות ידיה, להחיש לה רפואת תעלה בעת גסיסתה המרה. שיטות של מהומה, המיוסדות כולן על יסוד רכוש כלה ומכשירים של חיי כלכול נמוכים, יחגרו שארית כחן לפרנס את הלב ואת המח, מרכזי החיים של היחידים, ולרקם איזה מסכת מהם לתכונות של חיים פנימיים, מוליכי זרמים אמיצים משיבי לב ונפש לחיי החברה והאנושות. אבל מאומה לא ישאו בעמלם. ממקור החיים יכולים חיים להיות מושפעים ונוזלים, המות הדומם והקר לא יתן חיים להחיות עם רב. "הוי אומר לעץ הקיצה, עורי לאבן דומם. הוא יורה, הנה הוא תפוש זהב וכסף וכל רוח אין בקרבו". זהו צל הימים שהחיים הלאומיים מתנודדים בהם, מאפס נשמת חיים צועדת בגאון עז, המושלת בגבורתה עולם.
וכנסת ישראל שבימים מקדם, בימי פריחתה והתחלת גידולה, הגיעה בנשמתה המזהירה כזוהר הרקיע, הנשמה הגדולה והענקית, למקור האורה, לצורת האידאה האלהית הטהורה והברורה, בכל להבת אש עז אהבתה ובכל יופי תפארת הוד רעם גבורתה, למרום פסגת ההוד והזיו העליון, הצלול והברור, המאיר והמחמם, ועם ברקי נגהו חתמה לה את חותם לאומה – "אלוה מתימן יבוא, וקדוש מהר פארן סלה. כיסה שמים הודו ותהילתו מלאה הארץ. ונגה כאור תהיה קרנים מידו לו ושם חביון עזו. לפניו ילך דבר, ויצא רשף לרגליו. עמד וימדד ארץ, ראה ויתר גוים, ויתפוצצו הררי עד, שחו גבעות עולם, הליכות עולם לו" – האומה שרק היא נושאת באוצר האידאה הלאומית שלה את האידאה האלהית, בתכלית הכשרה אל השכלול העליון והגמור, המאיר את כל העולם כולו בכבודו, בהודו והדרו. לולא הקטרוג של התכונה המעשרת הקודרת, כבר היו שני המאורות משתמשים בכתר אחד, והאורה הלאומית היתה עומדת בכל קומתה בכל הגזרה והבניה שלה, לכל הסתעפות חיילותיה והמון תכסיסיה, שוה עם האידיאה האלהית המחיה כל ומעדנת כל, המבסמת את כל המעשים כולם ברוח בשמי עדן, מקור גן אלהים ונחל עדנים. "ויזכר ימי עולם משה עמו, איה המעלם מים את רעי צאנו, איה השם בקרבו את רוח קדשו. מוליך לימין משה זרוע תפארתו, בוקע מים מפניהם לעשות לו שם עולם. מוליכם בתהומות כסוס במדבר לא יכשלו. כבהמה בבקעה תרד רוח ד' תניחנו, כן נהגת עמך לעשות לך שם תפארת". מעמד נשא ונשגב זה, ודומה לו, הכין כח רב לימי הירידה, לימים שהאידאה הלאומית אחרי צאתה מחדר הורתה, ממקור האורה האלהית, החלה לרדת כציפור נודדת מקנה אל התכסיס המעשי העב והמגושם. אויר העולם המלא זוהמא של בהמיות ואליליות שם מחנק לנפשה, ותרד ותשפל. כפי אותה המדה שהוסבה מההשפעה הישרה של ההארה האלהית העליונה, כה אבדה את עצמה הפנימי. קמו לה אמנם גואלים ומושיעים אשר סמכוה בנפילתה ויעזרוה עזר מעט, עד שהתעוררה לחיים רעננים, לשאוב אור חייה ממקורה העליון, מהרעיון האלהי הנשא הגנוז בסתר נשמתה מאז האיר השחר – משמואל, דוד ושלמה. ביחוד בימי שלמה, שאפה האידאה הלאומית רוח חיים, ותכון זיו אורה בדרך ישרה מהרעיון האלהי הטהור אשר מלא את כל חלל לבבה. העז הלאומי הוסיף אומץ ויפעה להרעיון האלהי אשר ממנו יצא, והמחשבה האלהית בכל רוממות עזה השפיעה חיי עונג, חיי כבוד ורוממות נפש לכל הגוי כולו, ויתרומם על גפי מרומי השירה האלהית ועל במתי פאר החיים והדר הגדולה.
אמנם הרוח הלאומי בכללו הוא אשר התרומם והתעלה, הוא חש את מקור ישעו ושפע יסוד אור חייו, אבל המוסר הפרטי והתכנית של החיים בעמקי כל רוח ונפש עוד לא יכלו לבא לידי ההתאמה הנפלאה הזאת. החוחים והקוצים הסובבים את השושנה העליונה הרבו לעקץ אותה מסביב. ממלכות האליל וכל הקולתורה האלילית התנשאה ותעורר את החושך ואת התשוקות הגסות וכל המדות הרעות, הגאוה והשנאה, הרפיון ושויון הרוח לכל נאצל וכל מרום וקדוש, עד אשר חלפה לה האורה המבהקת של האידאה הלאומית, ביחושה לההשפעה הגלויה והכבירה של האורה האלהית שנתנה בה חיים ועז. ומני אז החל להתנודד זה הכסא האיתן, כסא ד' אשר למלכות בית דוד, החל הרעיון הלאומי להפרד מיניקתו העזה משדי הרעיון האלהי הטהור והמתנשא. האנושות לא הפרידה עדיין בהחלט את הענף הלאומי משרשו הטבעי. אבל הלא רק לנטיה אלהית עכורה ומעורבבת עם פראות ורשעה, עם זדון וכסל, שרק ניצוץ אורה בלתי נרגש מחיה אותה תחת גלי החלאה הרבים אשר כסוה, היתה אז מכונת האנושות האלילית, וכאשר סר ישראל מני אורח לא עצר כח להחזיק מעמד בלאומיות יבשה, כי-אם פנה אל אותן הבורות הנשברים אשר לא יכילו המים של כל העמים אשר סביבותיו. אותה ההשפעה המועטת של הנטיה האלהית הנמצאת גם-כן תחת כל ערפלי דמיונות היותר כוזבים ורעיונות היותר מטעים, שיכולים לקחת לב כל קיבוץ חברותי מסודר, אם מעט ואם הרבה, שאת נפש העמים – שתביעתם לאורה רוחנית עליונה היא מעטה ומעולם לא נהנו מזוהר עליון ורחבי אור זיו אלהי אמת – היתה יכולה להשביעה בכדי סיפוקם המצומצם לימי חייהם הקצובים על במת התולדה, לא יכלה לעצור בעד הרוח הגדול של העם העז אשר כבר התרחבה נפשו, לרגלי אורה אלהית טהורה ואדירה אשר כמעט זרחה עליו. על-כן ירד ירידה נוראה, מקור הרעיון הנשא דלל וחרב, מבוע המוסר חדל, האידאה הלאומית חדלה תת פריה. "גפן בוקק ישראל פרי ישוה לו, כרב לפריו הרבה למזבחות, כטוב לארצו הטיבו מצבות. חלק לבם עתה יאשמו, הוא יערף מזבחֹתם ישודד מצבותם. כי עתה יאמרו אין מלך לנו כי לא יראנו את ד' והמלך מה יעשה לנו. דברו דברים אלות שוא, כרֹת ברית, ופרח כראש משפט על תלמי שדי". התולדה הישראלית תשפיע ביחוד על הדעה האלהית האביקטיבית, לא מצד עצמה, כי-אם מצד אותה ההשפעה הדרושה לה להחיות את הדעה הסוביקטיבית המוכרחת להאיר את דרך החיים. עם כל היופי של האחרונה, ביחושה על הליכות החיים הכלליים והפרטיים, בהיותה מעוטרת בזיו אלהי טהור ונשא, הנה תכה ותרד מטה באין לה מעמד אביקטיבי אדיר ונאור, המאיר את האמת היחושית בגאון אור אמתו הנאצלת, המתעלה עדי עד. והאורה האלהית הטהורה המוחלטת לא תזריח את המחשך של הלאומית המעשית להקימה עליון, כי-אם לפי ההכשר של הטֹהר והאומץ המתכנסים מן החיים הפרטיים של כל יחיד אל אוצר הכנסיה כולה, הפועל להראות את כח הגנוז המוטבע של הכלל, להחיות על פיו את המחשבה הלאומית ממקור הדעה האלהית, להרעיף טל חיים חדש עליה מפרק לפרק, ולתן מהלכים להדעה האלהית בכל מילואה, בכל תיקוניה ונטיותיה, באופן המתאים ומשוה עם הדעה הלאומית שוכנת ארץ ותבל.
הפירוד שגרמה השפלת החיים המעשיים להרעיון הלאומי הישראלי מעל הדעה האלהית העליונה והברורה שהוא מקור ישעה ובית חייה, גרם שלא תוכל עוד האנושית לקרא בשם מלא את הרעיון האלהי, כדי להשפיע ממנו על הרעיון החברותי כפי עצם טבע המחשבה בעומק אצילותה, ותחת האורה האלהית המכוונת להגביר כל כח, לרומם כל זיו, לקומם כל הריסות עולם ולגדל חיל וחוסן לכל גוי, הוכרחה לקרא בשם הקטנה נוראה את כל המערכה של האורה האלהית החובקת כל וכוללת – "השפעה דתית". "נובלות חכמה של מעלה – תורה". וכיון שירדה מכבודה האלהי המוחלט, כבר לא תוכל להניק מחלב שדיה את החיל הגדול ההולך ומתפרט על ככר החיים לפלוגות שונות שביסוד הלאומי, ותחל האנושית להיות צולעת בשקר שאין לו רגלים. וההשפעה הדתית עם ההשפעה הלאומית נעשו כמו צרות זו לזו, אף-על-פי שהאחרונה צריכה היא תמיד לינק מלשד החיים הגנוז בעמק עמקה של הראשונה. זאת היא מדת כל עמי הקולתור שלנו, המשולבים הרבה במאורעאותנו הפנימיים והחיצוניים.
מה שנקוב בשם רגש דתי, שבא תחת האידאה האלהית, הוריד את הגבורה העליונה האידיאלית עשר מעלות בשפל. חדל המשוש הפנימי. אפסה הגבורה הרוחנית העליונה המשוה את רגלי האדם כאילות, המדריכתו עז ומנצחתו בנגינותיו, ויבא תחתיה סגנון של ציוויים חיוביים, שאין האדם מתרומם על ידם ממדרגת עבדות קטנה, מלאה זועה ורפיון. לעומת החסרון של הגבורה העליונה של האורה האלהית ביסוד הנטיה האלהית החזקה אשר לנפש האדם, האדם היחיד והאדם הציבורי הכללי, לעומתו ירד גם-כן הרעיון הלאומי ויהי רק לרעיון מדיני, שאין בתוכו משגב אידיאלי אדיר כי-אם משא ומתן של נכסים וצרכים קטנים של חיי יום יום, המתפשטים בכמותם על נפשות רבות, והם מעיקים זה לזה בתביעותיהם השונות. הירידה מרום מעלת האידאה האלהית אל התכונה הדתית, וממעלת הגבורה הלאומית אל השיטה המדינית, נטלה את זיו החיים הבריאים מן העולם, ותושיבהו במחשכים, חדלו גבורי חיל, חדלו אנשי רוח, אפסו ענקים נשאים וירבו אנשים זוחלים, נמוגים ודלי מעש.
עונות אבותינו הורידו את כנסת ישראל מרום עז גבורתה וקדושתה. חטאת הקהל גדלה ורחבה כל-כך, עד שלא היתה יכולה הכנסיה בכללה להחזיק מעמד לשאוב את מקור חייה מהאורה האלהית העליונה, שהיא תכונתה הטבעית שלכך נוצרה. האידאה הלאומית נתרחקה מהאידאה האלהית, שהיא יסוד קיומה ומקור חייה, וכל אשר נתרחקה כן הוסיפה קלקול ושינוי סדר, פרעות ומהומות, עד שפשתה הנגע במרבית חיי היחידים ובלב הממלכה ויסוד האומה. כל-כך גדלה ועצמה הירידה, עד שלא היה למראה עין בשר שום רושם ניכר מהשפעת האידאה האלהית על חיי האומה, וההכשר העליון שהיה לה לטוב ולנשגב נתהפך לרועץ בקרבה, ותרד בערכה הרוחני מגויים רבים החיים על רוחם הטבעי, המצער ביחושו הרוחני והרחוק בתכונתו מאור הדעה האלהית, עד אשר בלב הנביאים היה יכול להולד הרעיון האיום של "החליפם באומה אחרת". אבל מה שיש בתוך תוכה של הנשמה הפנימית יודיע רק רוח אלהים אמת. ההשחתה אמנם גברה ועצמה. הגערה נוראה היא עד אין חקר. "ריבו באמכם ריבו כי היא לא אשתי ואנכי לא אישה ותסר זנוניה מפניה ונאפופיה מבין שדיה". אמנם ירדה עד הדיוטה התחתונה הכנסיה בכללה, האידאה האלהית נעתקה ממנה ויסודות זרים וילדי נכרים מלאו את כל לבבה, אבל לא תמות לשחת. האורה הפנימית אפשר לה שתתקטן עד מדה היותר קטנה, ותתעלם בסתר המדרגה, אבל הזיק האלהי בוער בקרב נשמת האומה פנימה, במסתרים, במקום שרק העין האלהית צופיה. על-כן מוכרח הקץ לבא. הנטיות הבלתי טבעיות שהם ילידי דחיפות צדדיות ועוקצים של חוחים חיצוניים יסופו ויתמו, והתכונה האלהית תתעורר ותתרומם גם אחרי התרדמה היותר חזקה וארוכה. "והיה ביום ההוא נאם ד' תקראי אישי ולא תקראי לי עוד בעלי. והסירותי את שמות הבעלים מפיה, ולא יזכרו עוד בשמם. וכרתי להם ברית ביום ההוא עם חית השדה ועם עוף השמים ורמש האדמה, וקשת וחרב ומלחמה אשבור מן הארץ והשכבתים לבטח. וארשתיך לי לעולם, וארשתיך לי בצדק ובמשפט בחסד וברחמים. וארשתיך לי באמונה וידעת את ד'".
רוח אלהים אשר סר מעל הכנסיה בכללה, גרם לה חובת גלות. "וגעלה נפשי אתכם. ונתתי את עריכם חרבה... והשימותי אני את הארץ... ואתכם אזרה בגויים". הגלות הכה לרסיסים ויחריב ויערער עד היסוד את האידאה הלאומית החרבה כבר, אותה האידאה שרוח החיים שלה המכוון למדתה כבר כמעט יצא ממנה, ונשמה עוד לא נשארה בה כמעט. "כי רוח זנונים בקרבם ואת ד' לא ידעו". האידאה הלאומית הזאת, הטמאה והמקולקלת, הרפודה כולה מרוח רשע וזדון, מרוח בערות וגסות בזויה של העמים המתהללים באלילים, ועוד בנוספות של קלקולים בלתי טבעיים. מפני שרוח כזה אין לו מקום ומעמד בישראל כלל, בעם אשר "ד' אלהיו עמו ותרועת מלך בו", על-כן ענה גאון ישראל, ותפארתו נפל משמים ארץ. אבל האידאה האלהית והאידאה הלאומית הטבועה בטבעה הפנימי של האומה, הנם כל-כך מתאימות זו לזו, עד שבכל אחת מהן נמצאת גם-כן חותמה של השניה, ברוח ובכח. האידאה הלאומית הישראלית נושאת היא בתוך תוכה את האידאה האלהית, מפני שהאחרונה היא מקור חייה, מגמתה היותר עליונה ויסוד נצחיותה. והדעה האלהית לא תוכל להכחד כליל מלהשפיע על כנסת ישראל, מפני שסוף כל סוף היא היא מקום מנוחתה והככר היחידי להתגלות אורה וכחה, על-כן תחיה עמה את הרגש הלאומי אפילו במצב היותר ירוד ויותר כהה. אבל באין אפשרות להאידאה האלהית להתגלות עוד בגלוי בתוך האידאה הלאומית, כי הלא כל כחותיה הגלויים של האחרונה, בתחילה, נטמאו ויהפכו לסורי גפן נכריה, ואחר-כך נהרסו עד היסוד, בקקום בוקקים וישחיתום, על-כן היתה מתכנסת בכל ימי הגלות הארוכים בקן קטן ודל. ההתאחדות המלאה והרוממה של הדעה האלהית עם הדעה הלאומית, שהתגלתה בבית הגדול והקדוש, במחמד עינינו וגאון עוזנו, בכסא כבוד מרום מראשון מקום מקדשנו, לא תוכל להתגלות באומה שבורה ורצוצה, בעצמות בודדות מנופצות עלי סלע, בעם מפוזר ומפורד, כבוש בגולה ונתון לבז ולמסיסה, לחרפה למשל ולשנינה. אבל האידאה האלהית, מתוך עליוניותה, מתוך עצמת אור החיים המתגלה בה, היא תוכל להשיב רוח חיים גם בעצמות יבשות, והיא עצרה כח לשמור את הנקודה הפנימית של כנסת ישראל גם במובן הלאומי, כדי שתהיה ראויה לקום ולחיות בבא עת קץ.
האידאה האלהית, מתוך שלא מצאה מנח לכף רגליה להתבצר באומה בכל חילה ותכסיסיה, בכל עצמה וגדולתה, מאז גלתה כנסת ישראל הגלת שלמים, מאז חרב בית מקדש אלהים, אלהי ישראל אדון כל הארץ, חדלה מהשפיע אורה וכבודה על משטר גוי והדרת ממלכה, ותעל לשמי מרומים, ומראש פסגת החכמה הנאצלת העליונה והמופשטת תשלח קרני אורה מעטים, שרובם האיכותי חודר הוא באהל יעקב על-ידי אור שרידי קדומים, על-ידי פלטת מורשת אור תורת אלהים אמת ושיורי שפעת נביאי אמת וצדק, המחיים בנטפי טלליהם את הכנסיה הפזורה והשוממה, ואורות פזורים פה ושם תפיץ בכל גוי וגוי בין שרידים יחידים דורשי אלהים, מהירי אמת וצדק. אבל במה נחשבה ההשפעה הקלושה של אמרת המוסר, החלשה והנאנקה, שאין לה מעמד מרומם ורשמי בנחלת חיי ממלכות באין שבט מישור, באין דגל נישא ברמה ביד גוי איתן, המחזיק ברב כח ועז את הדעה האלהית, והמראה את הוייתה, את עוצם רעם גבורתה, על-ידי התגלות הפעתה בהדעה הלאומית שלה, בכל רוממותה ושיגובה של האחרונה. "סובו ציון והקיפוה, ספרו מגדליה, שיתו לבכם לחילה ספרו ארמנותיה. למען תספרו לדור אחרון כי זה אלהים אלהינו עולם ועד הוא ינהגנו עלמות". 
כמה כואבת ונמוגה היא הדעה הלאומית של כנסת ישראל – שכל רוממותה, פארה ואורה, כל הדרה וגבורתה, מתגלה ומתראה רק בהופיע בה במלוי וריבוי, בתגבורת הוד ועז הדרת נצח, אור הדעה האלהית – בעת אשר דודה ממנה נסע ונגלה. הוי כמה עמוקה וגדולה היא הצרה והיגון. כמה חודר ועמוק הוא. רק קדושי רעיון וטהורי לב, אנשי אלהים ואנשי קדש, יחושו בכל עת ובכל שעה, וביותר למועדים הקבועים להתרוממות הנפש ולהתגברות אור החיים העליונים בתוכה, את המכאוב הנמרץ הזה. ויחד עם היגון של הדעה האלהית, המשוטטת ברום עולם באין מעכב לרגליה, בזרמי החיים העליזים והשואנים – שאגה להם כלביא. "ד' ממרום ישאג וממעון קדשו יתן קולו, שאוג ישאג על נוהו". והדעה הלאומית של כנסת ישראל הנמוגה ביגונה, המושפלת לעפר, המוכרחת להטפל לצורך קיומה ומלחמת חייה עם כל שפלות מצב, עם כל עבדות בזויה, עם כל משכֹרת בלה ונמאסה, לתן גוה למכים ולחייה למורטים ולהיות למרמס ולסחי ומאוס לפראי אדם ורשעי גוים. כמה היא משתוחחת ביגונה בזכרה את דודה. "אנה הלך דודך, תרקיע עמו לשחקים, אנכי חטאתי והוא אסור באזיקים".
והנה כל אחת מאלה האידאות האלהיות הכלליות והנשגבות, השופעות חיים על גוי ועל תבל הנטועים בראשית תכונתם להיות כאחים תאומים אשר כל אחד ימצא את אומץ פעלו ברעהו ועל ידו, כאשר התפרדו לרגלי הסילוק האיום של האורה האלהית מכללות נשמת האומה בצביונה הלאומי, הנה הוקטנו המאורות. "ראיתי את הארץ והנה תהו ובהו ואל השמים ואין אורם". הדעה הלאומית הישראלית נתעלפה לגמרי מאפס נשמת חיים, מאפס אויר לנשימה ואפס מזון לקיומה והמשכת חייה, והאורה האלהית יחד עם נצוצי אורה לאומית, נקלטו במקדשי מעט, במצוה ובתלמוד תורה, במדה האפשרית להכיל כח חיים בתוך מאפל הגלות המרה, הארוכה והכבדה. 
והנה זאת הוא התפקיד האיום של הגלות, שהאידאה הלאומית אשר הוטמאה, אשר לא יכלה לקבל את הזוהר האלהי שיופיע בקרבה להיות לה לנשמת חיים וכח פועל, שבתה ובטלה. "אז תרצה הארץ את שבתותיה, כל ימי השמה ואתם בארץ אויביכם, אז תשבת הארץ והרצת את שבתותיה. כל ימי השמה תשבת את אשר לא שבתה בשבתותיכם בשבתכם עליה". היחידים הפזורים חדלו לחיות חיי עם, החיים הלאומיים וכל הרגשותיהם האדירות והאמיצות, העליזות והמלאות גבורה, הוד, גאון ועז, נשכחו כמת מלב, והאורה האלהית החלה להחיותם שלא על-ידי הופעה גלויה של האורה הלאומית, כי-אם על-ידי אותו הצד הפנימי הנסתר שבקרבה, הבלוע בעצם האורה האלהית, המתגלה בכח האמונה באלהים אלהי ישראל בחיים שיש בהם קיום מצות ותלמוד תורה, הכוללים באוצרם הרכבה עלומה במדה מוקטנת של האורה האלהית עם האורה הלאומית, הנעוצה בנחומים של עתיד, בצפיה לישועה, לעת ינחם ד' את עמו וגאל את יעקב.
ההכשר של הרוח הלאומי שלכנסת ישראל להיות מתנער וקם לתחיה, תלוי כפי יסוד אפשריות קבולו את האורה האלהית העליונה להיות לו לנשמת חיים. אמנם הזמן עשה את שלו, והחושך של הגלות גם הוא פעל את פעולתו. לא נוכל לבטל את תורת התעודה הישראלית בעולם, אף שנבוז להמתמכרים להתעודה הגלותית עד אותה המדה הבזויה של שכחת מקורה ועומק תכליתה. אבל האידאה האלהית אשר התרוממה לשחקים, אשר התנשאה מגבול כל גוי מיוחד, דאה על כנפי נשרים ברכב אש וסוסי אש, באתוון דאורייתא, רכב אלהים רבותים אלפי שנאן, ותמלא עולם, זככה לבבות לרבבות, טהרה דיעות ומושגים, עדנה את הנפשות ותבסם את הנשמות של רבי רבבות יחידי סגולה, ותפיח רוח חדשה גם-כן באף ממלכות ועממים. עוד לא אפס המץ, עוד לא כלה שוד, אבל כח הרשעה הטומאה והנבלה הוקלש הרבה, וכסא משפט והכרת ערך האדם בצלם אלהים, בנשמתו – נשמת שדי, הורמה, והכח היותר גורם ויותר ניכר בכל זה הוא הפיזור של כנסת ישראל. אמנם לא תמצא היונה מנח לכפות רגלה, ובגויים ההם לא תרגיע. בתוך האורות עצמם של ההכרות הנכבדות המרוממות את הנשמה האנושית משפלותה, נמצאים גם-כן הצללים הגסים והעבים, המביאים רשעה, טומאה וכל חטאת וסכלות. הקרע שבין הדעה האלהית להדעה הלאומית לא יתאחה בשום פנים ואופן כל זמן שלא תשוב ממלכת שדי לאיתנה, והגוי שההשפעה של הדעה האלהית העליונה והטהורה, השלמה בשכלולה והעומדת רק בו על גפי מרומי תכלית גבהותה, לא ישוב לתחייתו, לשבת עוד הפעם על כסא ד', על כסא דוד ועל ממלכתו. זאת היא חמדת העולמים ומעין התקוה של כנסת ישראל.
הביסום הכללי של העולם, הבא לפחות מעירוב כחה של כנסת ישראל גם בגלותה ופיזורה, הוא ענף מהביסום הכללי של הכנסיה עצמה. החוטא אשר נפשו הוטמאה ישכב בבשתו, אם יתגבר בכח עזות מצח רק מעט יעמד, ועד מהרה ישוב רוחו לפול, אמנם רק אחרי אשר ירצה את עונו ישוב לו כחו גבורת רוחו ועז פניו. כנסת ישראל ידעה את מכאובה. מכשול עונה היה כנגד פניה. לא יוכלו להכניס רוח חדשה בנשמת הלאֹם היחידים, הצדיקים אשר במצב של גלות איומה והשפלה נוראה המדכאת רוח ונפש התעלו להיות אנשי קודש. רוח האומה בכללה, האידאה הלאומית, הנשמה הכוללת, היא צריכה להתקדש ולהטהר מטומאתה. כור הברזל למטרה זו היה הגלות עם כל מכאוביה האיומים. ועתה כאשר ארכו הימים, כאשר לקחה ירושלים מיד ד' כפלים ככל חטאתיה, רוח צח, רוח חן ותחנונים עובר על פני האומה. רגשותיה הלאומיים מתרפקות הן לשוב אליה. היא חפצה לשוב אל קינה, אל מקומה הראשון. לא תדע את נפשה עדיין, לא תדע מאין בא הרוח לה, ומה כחו וערכו. היא לא תדע כי את דודה היא מבקשת. היא שואפת אל האורה האלהית שתגלה ותראה עליה עוד הפעם בהדר גאונה, כימי עולם וכשנים קדמוניות. עתה הננו נושאים את עינינו ואנו רואים את את המכאוב הגדול של הריסותנו. האידאה האלהית והאידאה הלאומית שנקרעו זה מעל זה, נתפצלו גם כל אחד בפני עצמו לפצלות רבות.
האידאה האלהית מצאה קן לה אצל כל אחינו המוצאים את לבבם נאמן לד' ולתורתו, בצורתה של אותה יראת שמים הנהוגה ומקובלת בנו בכל גווניה ושיטותיה. אבל הרוח הלאומי, המסתתר ולא יבקיע שם את אורו בכל מילואו ועזו, הרבה שם שמות וערבוביות, שאי אפשר להם שיתחילו להיות הולכים ומתרפאים כי-אם על-ידי הבסיס המיוחד של האידאה הלאומית של כנסת ישראל שתתגלה עמה.
האידאה הלאומית נתגלתה בצד השמאל, באחינו המסתכלים על הצד החומרי של החיים, החשים או המוכשרים לחוש רק מעט את האידאה האלהית בעזוז הודה ותפארתה, אבל קבועים ומשורשים הם בנפש של כנסת ישראל.
בשתי אלה המפלגות וכל חלקיהם וענפיהם לא יוכל להיות נשלל לגמרי כל-אחד מרשמי תוכן של חברתה, אבל הזרם הגובר הוא המתנשא לראש, ומאפס השפעה נכונה של עצת חכמה, עצת שלום ואמת, אי אפשר להתאים את המתרחקים, אף-על-פי שהם צריכים זה לזה כצורך הרוח והגויה זה לזה.
העצות הגדולות הללו, חידוש פני הרעיונות בהרחבה באורח של מעשה ושל חיים על פני כללות האומה, לא יוכלו לצאת אל הפועל כי-אם על-ידי חידוש אור חיים, ואות תחיה אלהית לישראל מארץ ישראל. נצני תחיה קלים וזעירים של איזה כשרונות ספרותיים חלונים, שאין בהם מטבע אלהית עליונה ונאדרת בקודש, יוכלו רק לבשר לנו אות וסימן של התחלת חיים, של חפץ חיים, אבל החיים בעצמם יצאו רק ממקור החיים. הרעיונות הכמוסות שהיו גנוזות בכנסת ישראל פנימה, בסתר חביון ששם לא הגיע יד ההרס והחורבן, שם מותאמים ומחוברים ילכו אלה הדודים, האידעה האלהית והאידעה הלאומית של כנסת ישראל, כמו שהיו בתחילת האצילות של שורש נשמת ישראל. כל זמן שהחיים המעשיים לא היו מוכנים כלל לתכונת ההתאחדות הזאת הנהדרה, היו כל אלה המושגים הנעלים – מכלל סתרי תורה, שיוכלו להמסר רק בגניזה להאנשים היכולים בכל חושם בהם להתנשא ממעל לאופק החיים הרגילים. עתה כאשר נתבסם העולם, וכנסת ישראל התחילה להרגיש בפנימיותה את טהרתה ונקיונה נגד כל הגוים, את בר כפיה וצדקת נפשה, והתביעה של ההתאחדות של הדעה האלהית עם הדעה הלאומית כדי להיותם יחד שתיהן לאגודה אחת וצביון אחד, המגביר כל אחד את כחו של חבירו באֹמץ חיים והוספת גבורה ועז – צריכים עתה כל אלה הדיעות הגנוזות להגלה ולהראה, כדי להחיות את יסוד התחיה ממקורו, עם הכשר מלא של הרחבת כשרון, של הגדלת חיים ואור, עד שילך האור הלך ועלה. וממקום האורה, מארץ חמדה, תצא אורה של תחיה באמת על כל פזורי ישראל, הרוח הלאומי הנמצא פה ושם פזור ובודד יקום ויחיה מריח הנשמה האלהית אשר תופיע עליו, והנשמה הלאומית תעדה כליה, למצא מקום להאורה האלהית המבקשת את תפקידה, להאיר מחשכי ארץ על-ידי כחן של ישראל ורוממות קרנם. זהו המקצע היחידי שמכאן יכולים חכמי ישראל לצאת לישע עמנו, להחיותו על-ידי טל של תורה. וכל אשר הכריזו כל חכמי החכמה האלהית הגנוזה מימות עולם, שעל-ידי חכמת הזוהר, הנסתר והרז, תצא גאולה לישראל, יקום ויגלה בימינו לעינינו, ומציון תצא האורה להאיר את העולם בכבודה. "למען ציון לא אחשה ולמען ירושלים לא אשקט, עד יצא כנגה צדקה וישועתה כלפיד יבער. וראו גויים צדקך וכל מלכים כבודך, וקֹרא לך שם חדש אשר פי ד' יקבנו. והיית עטרת תפארת ביד ד' וצניף מלוכה בכף אלהיך".
כא. זה שנשפל ונתמעט בכללות האומה זה כמה יסוד העסק בהענינים הגבוהים והנעלים שבתורה, שהפסגה היותר גבוהה ופנימית מכולם היא חקר אלֹה ודעת קדושים בדרכי הרזים ופנימיות הקבלה, שההכשר להבנתם והשגת הרגשתם הצחה והרוממה הוא העסק המתמיד והרחב בכל המקצעות העיוניות שבתורה, בחכמת המוסר והעבודה, הפילוסופיה האלהית, ויתר המקצעות הרוחניות המתלוות עמה – הוא גרם לנו את כל הפרודים הרבים שנתפרדו בני עמנו לכתות ולמפלגות שונות העומדות הרחק מאד אחת מחברתה בידיעות ובתכונות, עד שהפירוד מביא הריסה מעשית, כי אי-אפשר לאחד את הדיעות אפילו על-ידי המחשבה היותר ראויה להתקבל על לב כל, מפני שרחקו כל-כך סגנוני הציורים הפנימיים שהם הנושאים את הטפוס הכללי של מטרת החיים הנוגעת לכל פעולה כבירה וכוללת, עד שאי-אפשר לקשר את הפזורים בשום קשר הרמוני. באמת אין כל רע בחילוק של כתות, בשינויים של דעות. יסוד היצירה של הנפשות האנושיות הוא גם באומה אחת, ובישראל כבעולם כולו – מדיעות שאינן דומות זו לזו, כמו מפרצופים שאינם דומים זה לזה. אבל עם כל הפירוד צריך שיהיו השינויים אחוזים כולם ומשורשים יפה ביסודם הכללי המאחדם, עד שיוכלו מיד להרגיש איזה נטיה נולדת מחדש, מה שכולם צריכים להתאחד בה. ולא עוד אלא שגם במקום שהם מתפלגים, כשההתפרדות הולכת בדרך הגון, אינה באה מעולם לידי מדה זו עד שתהיה גם השינאה והתיעוב מחוברים עמה, כי-אם כל אחד מחזיק בסגנונו ודרכי חייו ורעיונותיו מפני שהוא מכיר ומרגיש שהם מנחים אותו בדרך ישרה, נאה וטובה, אבל הדרכים וסגנוני הרעיון השונים משלו שאחרים מתנהגים בהם, אף-על-פי שאינם ראויים לו, יכולים להיות ראויים להם לפי טעמם תכונתם ומעמדם. המדה הזאת של הרחבת הדעת כזה, באה באומה בשעה שפירוד המפלגות בא מתוך רוב עושר דעת. נבאר דברינו. פירודים בחיי עם למפלגות, ביחוד כשהם נובעים מהשקפות החיים ומתכונות רוחניות, יכולים לבא משתי סבות הפוכות זו מזו, מרוב דעת או מרוב חסרון דעת. המפלגות הבאות מסבת חסרון דעת נולדות בשביל ששינוי בכמה דרכים וסגנונים, מדות והנהגות, הוא דבר מוכרח לכל אדם, שיהיה אחד נבדל מחבירו. אמנם המשקיף בהשקפה פנימית מכיר הוא לדעת באיזה מדה אותם השינויים החיצוניים הנראים כסותרים את חפציו ורעיונו הוא, אינם באמת סותרים אותם מצד פנימיותם, כי-אם הם הנם תולדה מחוייבת משינוי המצב ויתר הסיבות המשנות את כל אדם איש מרעהו. וכשנסתכל עוד בדבר נראה לעתים קרובות, ששינויי התכונות הם מכריחים לבא לידי מצב כזה שרק על-ידי השינויים החיצוניים יבוטא יפה השיווי העקרי והפנימי, ואם היה עולה ביד החפץ שלא יהיה שום שינוי סגנון בעולם ממה שהוא נוהג ומה שהוא מורגל חפצו, אז דוקא היה מוכרח שיולד מזה עצמו שינוי פנימי אדיר, שהיה באמת האחד סותר מה שחבירו בונה. והדבר דומה למדברים בשפות מתחלפות, שיש לפעמים איזה תיבה שהברתה בשתיהן שוה אבל הוראתה מחולפת, שרק אם נשמע שיווי של מבטא המורגש אז נדע שיש שינוי גדול בענין, והשיווי הפנימי, שהוא עיקר המבוקש, לא יצא לנו כי-אם על-ידי השינוי של ההברה המורגשת מחוץ. על-כן בכל מקום שיש עניות הדעת אין כח להסתכל על הדרכים, על המעשים והסגנונות, מצד פנימיותם, על-כן כל שינוי מוכרח, שבאמת הוא הולך במצב השלום והאחדות, נעשה מפורסם לפירוד וסתירה. ומתוך כך מתרבים פליאות וריבות, שנאות וקטטות, במקום שלפי המעמד הפנימי של המבוקש הנפשי של כל אחד היה צריך להיות אהבה ואחוה, שלום ורעות.
הסבה השניה של פירוד מפלגות היא עושר הדעת, שכל מה שהדעה היא יותר רחבה מתגלים פרטים יותר מרובים ויותר מסתעפים בכל סדרי החיים ובכל הליכות הרעיונות, על-כן מזדמן שאפילו בענינים כאלה שלפי העין הבלתי חמושה בקרן החזות של הדעה העמוקה לא תחוש כל הפרש והבדל, תכיר בה הדעה שיש אמנם דרכים מתפלגים שלתפוס זה וזה בבת אחת אי אפשר בנושא אחד. ועל-כן מתפלגת החברה לכתות מיוחדות, אפילו כשהם נעוצים ביסוד רוחני אחד המקיפם.
ההבדל שבין אלה שתי מיני הפלגות הוא, שבאופן הראשון אין הדעת מגיעה ליסוד האחדותי הטבוע בשורש הפירוד, ועל-כן גוררים פירודים כאלה קנאה שנאה ותחרות, חורבן עמים והריסות ממלכות. ובאופן השני כח האחדותי מוחש ומורגש, על-כן הוא מביא עמו רוחב הלב ועושר החיים, הגדלת המוסר והאדרת הדעה, אהבת האמת ואהבת השלום. והגוי המבורך שמפלגותיו הנן תוצאות של עושר הדעת, מתברך ברב שלום, ברב אומץ, והאומה נעשית על-ידו רבתי בגויים, רבתי בדיעות.
טבע הענין מחייב, שכנסת ישראל היא עלולה להתפרד לפירודים ולפלגות יותר מכל עם ולשון. אין לך אומה שבעולם שהיא סופגת את הכל, ושתהא נוחה כל-כך לקבל ולהסתגל לרוחם של כל עם ולשון, כישראל. וכך ראוי להיות בזאת האומה שיסוד החיים שלה בנוי מיסוד הדעה האלהית היותר עליונה, בבחינה זו שהיא מאירה על הדעת הלאומית שלה ברום מעלתה. היא באמת איננה אומה בפני עצמה כפי אותו המובן של הלאומיות היבשה העומדת בלא ההארה של הדעה האלהית בקרבה, שבכל עם ולשון, אבל היא התמצית הכנוסה של כל מה שהוא ראוי להקבץ לטובה מכל העמים שתחת כל השמים. 
בשעת ירידתן של ישראל, יכולה הכנה זו להדרש לגנאי. יכולים המקטרגים לומר שאומה זו אין לה מעצמה כלום. יכולים לומר שאין אנו יכולים להראות על שום דבר מיוחד בעולם שזהו ישראלי. אבל באמת זאת היא גדולתה ותפארתה של האומה. האומה שהדעה האלהית מוכרחת להיות חיה בקרבה בתור נשמה להדעה הלאומית, לא תוכל להתגדר בצביון מיוחד ונפרד. לא כך הוא משפטה של הדעה האלהית שהיא נשמתה. הדעה האלהית היא מלאה כל ומקפת כל, היא מוכנת אל כל טוב, אל כל נשגב וטהור שיש בכל העמים, ובעילויה יתגלה שמיסוד נשמתה יונקים כל עם ולשון את הזוהר היותר עליון ויותר מעולה שבכשרונם הפנימי, את אורם של החיים העליונים שגנוז בהם, זהו הצד האלהי הטהור שכמוס בתור ניצוץ בתוך תוכם. וכיון שאומה זו היא אומה שהיא כוללת נטיות כל-כך נפרדות וכל-כך רחוקות זו מזו, כאותו הריחוק המתפלג של כל האנושיות לכל אבריה הרבים והשונים, היש לנו להתפלא על אפשרות הפירוד המתגלה בפלגותיה? אבל הפירוד צריך להאחד ממקורו. השבטים המיוחדים עם חלופי צביוניהם ישובו אל בית יעקב. "גוי וקהל גויים יהיה ממך".
כשהרוח הפנימי עולה ומתרומם, כשבחירי העם עסוקים הם בשאלת רוחו, לפותרה על-פי דרכו ממקורו היסודי, שזהו לא ימצא כי-אם על-ידי קביעות גמורה של חכמים שיסגלו לעצמם בהסכמה גמורה את כל האור הנפזר בכל המרחב הרוחני שבתורה לכל צדדיו, מתחתיתו עד רומו, מגילויו עם חביון סתרו, אז הולך כח האחדות המסתעף מן האורה האלהית ומתחזק, הולך ומקיף את כל הדיעות ואת כל הנטיות, מישרם ומישבם, נותן לכל אחת את ארחה ואת תפקידה. על-כן לפי מרבית הפירודים מתרבה עושר הרוחני, והגבורה והגאון הפנימי הטוב הולך ומתאדר. אבל בשעה שאותן החכמים האמונים על רוח ד' השורר בעמו, פונים עורף לכל קביעות של לימודים נאצל ונשגב, והדברים הולכים וכהים כל מה שהדורות מתרחקים מעיון ומחשבה, מרוממות רגש וקדושת רוח, כן הולכות וקודרות הנפשות. אותו הזוהר המתנחל בירושה משנים הטובות, משנות האורה, הולך ומתעמם, והמתעוררים להחיות רוחם בקרבם בדעה בהגיון וברגש אינם מוצאים את הפתח בבית ישראל שחשכו מאוריו, על-כן הולכים הם לבארות אחרות, ואת ישראל לא ידעו, והם הולכים ותועים, הולכים ואובדים אותו המאור המוציא נשמות חיות עדינות וחזקות מהאורה המחוברת של הדעה האלהית, הרחבה והענפה, הממלאה את כל נשמת חי הגיון ושירת עולמים, אומץ וגבורת נצח, עם הדעת הלאומית שלה המיוחדת לה, בת הדעה האלהית העליונה, כשהיא מתקבלת בקרבה וחיה בחייה. מאורה זו הנם נרתקים ולא יוכלו לבא. אין פותח פתח ואין מראה דרך. על-כן הולכות הנפשות ומתיבשות, הרוחות ושחות, השירה האלהית משתתקת, ורוח העם ביחד עם כל חמודותיו נופלים ונטמעים בחשכת החיים של המוני יושבי חושך האוכלים את לחמם טמא. ומצב כזה לא יוכל להאריך. על-כן לא נוכל ולא נאבה עוד לשבת בדד ולדום. רוח אלהים חיים חי בקרבנו. פתאום נקום כאריות על מרומי הרי יהודה, ודגל הדעה האלהית והדעה הלאומית, שהדעה האנושית הכללית משתלמת רק משתיהן יחד, בידנו נשא. "צמאה לך נפשי, כמה לך בשרי, בארץ ציה ועיף בלי מים". כציחי צמא נתנפל אל נחלי מים, נשתה לרויה מכל הנמצא אתנו להחיות את רוחנו היבש, עד אשר ישוב לו לשד חייו, ישוב ויפרח, האור הצפון בקרבו יתגלה, ואז בכשרון ובאֹמץ נשא דע. פלגים רחבי ידים יפוצו ממקור ישראל. כל השלל הרב אשר נתפזר מאתנו במשך ימי נודנו בגולה בין עמים רבים ישוב וחי בקרבנו. ישובו לנו עדרים עדרים של צאן אובדות, והחיל הישן ילוה עם חיל חדש מקרוב בא, אשר יהגה הלב המתעורר והמתנשא, ויתנשא הרוח למקום היסוד האחדותי שכל הפלגים ממנו מתפלגים, ותשוב הסגולה של השלום ושל האחדות הפנימי להתפשט בישראל, באמת ובצדקה.
כב. הזרם של הדעה האלהית, יורד ושופע בדרך ישרה על כנסת ישראל במילואה. כשהאומה היא בריאה בגופה ורוחה, היא חשה ומרגשת את זאת בכל כחותיה, והדעה האנושית הכוללת, שהוא האידיאל הנבואי, שהוא התולדה היותר סמוכה להדעה האלהית, היא מורגשת בקרבה ונקלט בה יפה. אבל מכרת היא באמת ובחזקה, שבא יבא אותו האידיאל הטוב דוקא על ידה, וקרבתו ורוממות ערך התפתחותו תלויים הם בהתעלות מצבה, בתגבורת רוחה, ברוממות מוסרה והרחבתו, בתפארת עזה והדר נצחה בעולם, ועל-כן היא שואפת בכל עז להיות תמיד הולכת ועולה, הולכת וצועדת צעדי גאון ועז על סולם השלמות, בחכמה, במוסר, בגבורה, בנצח והוד, ובכל כחה יונקת היא את לשד החיים מאותה הנחלה המאושרה שהיא מקור חייה, מאותו המקור שכל הזרמים האלהיים התכנסו בתוכו, ומשם הם מופיעים, ועל ידם יש יכולת לעלות למקור שרשם. זאת היא כניסת האורות האלהיות שבאור התורה, הנבואה ורוח הקודש, שהדעה והבינה, ההגיון והדעת, מתנשא עמם ועל ידם לחתום יפה את חותמה, חותם האמת של האומה על כל אוצרות הרוח הגדולים והנשאים, כדי שתוכל להרטיב את הדעה האנושית גם-כן בטל החיים של הדעה האלהית. וכל-כך בלוע הוא בקרב האומה בימי אשרה ובנינה הלח הפנימי של הדעה האלהית, וכל-כך מחובר ומקושר הוא בהוייתה, עד שאינה צריכה כלל לחפש אלה הדעות על-ידי דרישה וחקירה, כי-אם חיים הן בקרבה יחד עם חייה העצמיים. רק יחידי סגולה, אנשי קודש, מתנשאים הם לפעמים להפיץ רוח חכמה הגיון ובקֹרת על כל הטבוע בעומק נשמת האומה פנימה. אבל משעה שנחרבה האומה ורוחה נבקה בקרבה, כשם שגופה נשבר ונהרס, אין הדעה האלהית, ביחוד בהיותה מתלבשת באדר הדעה האנושית הכוללת, יכולה להופיע באומה בתור חלק מחייה, בהרגשה וידיעה טבעית. על-כן הננו לפעמים רואים את המחזה המכאיב לב, כי ימצאו יחידים, אנשי לב, העלולים לקלוט בקרבם את הדעה האלהית ומוכשרים לבנות בבנין הדעה האנושית ברב כשרון, והם דוקא הם הנם מתרחקים מעל עמם ויברחו מתוך מחנה ישראל. את לב נדיבי הרוח הללו לא נקח על-ידי הלאומיות היבשה שמושיטים לפני רבים חלוצי התחיה החדשה שלנו. הם גדולים וחשובים הרבה יותר ויותר מלהיות נבלעים במי רקק של לאומיות גרידתא, שאינה יכולה לעמוד לפני הזוהר של המוסר הנצחי המתעלה מעליוניותה של ההפעה של האורה האלהית על נשמת האדם הכללי. ומהשפעתם של אלה גדולי הרוח, מוכרחת היא לצאת נטיה האנושית יבשה, שהיא אם לא תוכל לנצח את הדעה הלאומית באיכותה עלולה היא לנצחה בכמותה, עד שבין כה וכה יוצאים ממנו בנינו ומתפזרים לכל רוח. על-כן הננו צריכים להרים את הנס של האורה הפנימית הגנוזה בישראל. אם לא נוכל להראות בפועל מה יפעל ישראל ברוחו, ואיך כל המגמות היותר טובות נוחות ומיושרות של כל מי שהוא שואף יושר וצדק, דעה ואורה, מאיזה צד שהוא, הנם כולן נמצאות בכנסת ישראל באופן עבוד ומפותח. עד שיבאו הדברים לידי מצב כזה שישפיק זה החיל המועט של ההתעוררות הלאומית, והכח המצער הנבנה ומשתכלל בימינו על-ידי עמנו על אדמת הקודש, להכניס בקרבו את אור הנשמה העליונה ולהחיות בטבע את רוח האומה הנרדם מתרדמת הגלות והשפלות, על-ידי החיים העליונים של האורה האלהית המתעטפת בהאורה של הדעה האנושית, שהם עלולים לשוב ולשרות באורח חיים, באופן בולט ומתגלה, לכל הפחות ביחידים המסוגלים ביותר לזה, שמכחם יורחבו הדברים יתעלו ויתקדשו ויתפסו יותר מקום בחיים, עד שיהיו מצטרפים עם הפועל והמעשה ועם סגנון החיים לכל דרכיו, וישוב החן והנועם להיות חוזר ומורגש על כל הנמצא אתנו, מרוח ד' אשר על עמנו מימי עולם ושנים קדמוניות, גם ללב הבנים המרוחקים, בין אותם שנתרחקו מחמת רוב טובה ואורה שבקשו ולא מצאו, בין אותם שנתרחקו מחמת רוב שפלות ועורון של בערות, שהם מתחזקים בכשלונם על-ידי השפעתם המרובה של הראשונים.
כל אלה הדברים לא יבאו על-ידי פעולות טכניות לבדם, כי-אם הם מתילדים מאור הסגולה המוארה בכללות האומה. על-כן כשתאיר באור הפנימי של רזי תורה על-ידי קביעות מדרש והגיון למוכשרים, ועל-ידי השתדלות של הבאת הכשר לראויים להתכשר לזה מבנינו, בחירי בני תורה שבארץ ישראל, תחל הסגולה להאיר פניה מאור האלוהי הגנוז בקרבה, ואור חדש יופיע לנו, רוח חדש יעלה לנו, רוח חן ותחנונים, רוח מרגיש גדולת עולמים וכבוד פנימי, המעורר את האהבה הטבעית הנרדמה לעמנו ולארצנו, המביא להרים את דגל ישראל בקדושת אלהי עולם המופיעה עליו, והזורחת לעד אפילו מתוך המחשך והמאפל של הנפילה המרה, בארץ החיים, שהיא חבל נחלת יעקב לעד. 
כג. רק רפיון ידים של מרה שחורה הוא שמסבב את מחנה הסופרים החדשים שעברו מקיצוניות אחת לחברתה, מבהלה של דחיקת הקץ על-ידי הציונות הצעירה, שחשבו שהיא כבר מלאה עז של הגאולה החמרית והרוחנית לישראל, מבלי דעת את כבודה והודה של גאולת אמת שאנחנו מחכים לה, ושבא תבא, ו"אם יתמהמה חכה לו", מפני שנתרחקו ממקור האורה, ממקור שהמעין האלהי נובע בכל עז כח החיים שלו, ממכון נשמת החיה של האומה היחידה בעולם שהיא מתרוממת מכל עם ולשון, מכל זמן ותקופה, מפני שדגלה הוא דגל אלהים חיים, העולה למעלה מכל חליפות זמנים ותמורת תקופות, מכל סערות רוחות ומכל נדנודי דתות. כל אלה הנם רק תולדות זעירות ולבושים חיצונים להאור החי לנצח, האור האלהי השרוי בנשמתה של האומה המרכזית בעולם בכחה האלהי, ובתוכיותם שרויה הנשמה עצמה, החיה וקיימת לעד, אשר גם אם ידמו כל נקופי הלב וכל המון עמים רבים ש"יבשו עצמותינו, נגזרנו לנו", פתאום יפוח הרוח, ומירכתי ארץ וממרומי מעל, מארבע רוחות ומגנזי הלב, יעורר כח חי וקיים. "למען דעת כל עמי הארץ כי ד' הוא האלהים אין עוד".
כד. מפני הפזיזות שהקטינה את הערך האלהי של ישראל, על-ידי שהציבו להם בדמיונם כל התקוה הגדולה של האומה, המקפת תאות עולמים ומרומי אין סוף, בחוג צר קטן ושפל ערך, ברכישת חבל אדמה, בחכירה ובהתרפסות של השגת זכיות מתנודדות ומוגבלות מאד, בלא שום שם וזכר, מקלות דעת ושפלות, אל המרומים הגדולים האחוזים בזכר שם שיבת ישראל לארץ ישראל, המניעים את נימי הנשמות היותר גבוהות של כל אשר נשמת אלהים חיים באפיו מכל גדולי הדעה והעז אשר על פני האדמה. זכר זה, שמספיק בציוריו להרטיב לבבות של עמים רבים זרים ורחוקים היושבים לבטח על ממשלתם מצד אורו האלהי וזוהר חמדת עולמים אשר לו, הועם בכונה ובתכלית שפלה של עבדות חרדית בזויה בלב אותם הבנים שהם הנם הכח המרכזי באוצר אורה זאת. ובכן, במקום פזיזות של התפעלות קטנותית מברקי דמיונות דלים וקלים, בא עב ענן של עופרת, של יאוש, התעלפות, יבשת הלב, וכפירה של זעוה ומפלצת. וזה מעיק אותנו עד אותו הזמן שנתגבר בכחנו המיוחד, עד שלא נתירא עוד להגיד מלה כזאת שאיננה יכולה להאמר מכל עם ולשון כי-אם ממנו. זאת היא המלה האלהית, שהיא צריכה ומחוייבת להאמר מכנסת ישראל, בחכמה ובגבורה, בעז וברוממות כימי עולם. אין אנחנו מתבוששים גם מזה שהננו עדיין כבדי פה וערלי שפה, בבאנו לדבר את הדברים האלהיים המיוחדים לנו, ושרק באוצרנו יאירו לעולם כולו. אין זה פלא כלל. מפני שהרבה הוכינו והוחלש כחנו, אין אנחנו מוצאים בנפשנו עז ואמץ לדבר דברינו בשפה ברורה. על-כן ההכרח גורם שנתנשא דוקא על כתפי המליצה והשירה, שאותם לא אבדנו גם בהיות המעמד הארצי הריאלי מתמוטט מתחת רגלנו והארץ מתקוממת לנו. ומן המליצה ותעופת השירה נבא אל הדיבור המורגל, החי גם בעולם העשיה ובתחתיות ארץ.
כה. מתוך העזיבה של השעשוע האמיתי הפנימי בנועם ד', בעדן גן סתרי חכמת הנשמה העליונה של חמדת העולמים, נתרחקה ההכרה של אמיתת נועם ד' וזיו התענוג העליון המתוק והנעים שיש לנשמת האדם בדעת אלהים וזיו כבודו, שרק זה הוא העדן הנעים הנתבע מהנפש האנושית ההוגה וחושבת, המציירת ומתענגת בענוגים עדינים ואלהיים באמת. רק הוא יש בכחו להמתיק את כל החיים כולם, להפך את החושך שבהם לאור גדול ואת מרירותם למתיקות של צוף דבש. וכל מה שהחושך הוא יותר גדול והמרירות יותר איומה ודוקרת, כן יותר נתבעת היא ההשפעה של עדן נועם ד' להיות מאירה ומתגלה בכל רוח ונפש, ויותר היא מורגשת בהגלותה בכבודה, שהיא אור העולמים וזיו כל אשר נשמה באפו. להכשיר את העולם לכך יכולים רק חכמים אלהיים, העוסקים בקביעות באור ההארה האלהית על-ידי עסק גנזי סתרי תורה וחכמת אמת של דעת אלהינו. מיעוט זיו החיים והעונג המאיר, הנתבע מתוך הנשמה פנימה, נתגבר מאד בימינו, בימים שהתעלו הדעות והתרחבו החיים. התביעות האידיאליות להמצאת מנוחה ללב ולמוח הולכות ומתגברות בעולם הכללי, וביותר בישראל, המוכשרים מאד להרגשה אצילית ולמחשבה והגיון. ובמה להמתיק את החיים לא יש, כי דלל וחרב אוצר האורה והנעם שהיה מוכן בתוך ההרגשה הקטנה של התמימות המתנחלת. עתה נתגדלה הנשמה, והיא צריכה לשוב ולשאוב ממעין גנים, מעדן עליון, וזה לא ימצא לה כי-אם ממקור נועם ד' של שם מלא, של השם המיוחד בצורותיו ואותיותיו המאירות, המכוונות אל אותו הצמאון העז של הנשמה המלאה גבורת החיים. ומפני שלא יאבו העסוקים בצד הרוחני של החיים להתרומם משפלותם, ואינם רוצים לזוז מעסקיהם המעשיים זיז ניכר וחשוב, על-כן אין בעולם מי שיאיר באור הנועם האלהי, והחושך הולך ומתגבר. על-כן הדור הולך ותועה, מגשש בחושך, ונופל במחשכים של חומריות מכווצת ושפלה, של יאוש ושל הסתפקות מתנודדת שנעשה על ידה האדם כצל, וכפי המצב של עכשו עלולים הנם הרוחות להתיבש כל-כך עד שיתרוקנו מכל תוכן של שמחת החיים ואור זיום. ובמי פוגעת המחלה יותר מן הכל כשהמאורות לוקין – בישראל. החיים החומריים לבדם לא יוכלו להניח דעתו. עמק עמק בקרבו מונח צורך אלהי רוחני ועליון. המצב הרטוש גורם לו שאינו מוצא לו אפילו יכולת להתמלא במילוי חיים של תביעות החומריות לבדם, ואת הגדולה הרוחנית אינו מכיר כראוי עד כדי להתעטר בה ולהתחזק על ידה, והרי הוא הולך ונחלש, עניות דעת ועניות נכסים, קטטות ומהומות, פירוד יסודות וכל סימני רקבון מתגלים באופן איום. וכל זה בא רק מפני שאין מושיטים לו את האורה העליונה שהוא מבקש ודורש בפנימיות נשמתו את נועמה.
כו. אנחנו רואים שיסוד העובדא שלנו בעולם הוא מה שהארנו את האורה האלהית בקרבה. מקור הגבורה האלהית גלינו אנחנו בעולם, באופן תכסיסי, מעשי ולאומי, באופן הראוי להיות למחיה ולמרעה לאדם רב ולהמון לאומים. לא נסתגלנו יפה, ולא העולם נסתגל עדיין, לקבל את הנועם של הזוהר האלהי הדורש לפי גדלו הכשר גדול של מוסר, של גבורה ושל דעת, ושל כל המון קניני החיים העוזרים לו, אבל בשורש נשמתנו האורה האלהית קשורה. על-כן הננו מוכשרים להביט אל החיים והמציאות בעין יפה. אנו יכולים להודיע וללמד כי כל אשר עשה אלהים הוא טוב מאד, מפני שאנו מכירים את מתיקות האור של החיים, שאנו בולעים אותם על-ידי הנועם האלהי, שעושה אותם עדינים ומתוקים, ערבים ומקובלים. העולם האלילי לא היה יכול להתיישב במנוחת החיים כי-אם על-ידי הסכמה שפלה, שהוא מוכשר לה, אל התכונות הברבריות, בלא שום מעצור וניגוד פנימי. 
כיון שהשתלמה ההשקפה קצת והמוסר התחיל להתרומם, באה אל גבול הבודיסמות, שמוצאת את מנוחתה באפיסות ואבדון, מפני שהחיים נטעמים בכל מרירותם והקצף עליהם מלא על כל גדותיו, על-כן האבדון הוא יסוד החפצים המספיקים למלאות את כלי השכל והדמיון, האמונה והרגש. האמונות הנתמכות על האורה האלהית שיש בהם ניצוצי אורה וקוי חושך של אלילות, הם מתנודדות לכאן ולכאן, זיו החיים אינם יכולים לגלות, הנועם האלהי רחוק מהרגשתם, על-כן החיים המרים צריכים תבלין מצדדים מוכרחים. אבל "לשוא צרף צרוף ורעים לא נתקו". הזיווג של חלקים מיוחדים של האורה האלהית בצורה מטושטשת עם הרעיון האלילי וברבריותו, בעומק הנפש, בתכלית החברה והקיבוץ, אינו עולה יפה, "ענבי הגפן בענבי הסנה הוא דבר כעור ואינו מתקבל". על-כן משנתבכרה ההכרה, משעבר השיעמום של ההרגשות הכהות והשכרון של הפנטיזם הגס, אוכל היאוש והפסימיזם את כל חילם, והם מנסים כחם להנצל ממנו על-ידי ההטבעה העמוקה בתוך בארת החמר של המטריליזם. וכנסת ישראל הכבושה בגולה, כל-זמן שלא יקומו מתוכה חכמי אמת גבורים, נאזרים בימינה של תורת חיים, ויסירו את האבן מעל פי הבאר, ויגלו את המעין של נועם אלהים חיים הגנוז באוצרה, עד שהיא יכולה להמתיק במתקה את כל המים המרים המאררים שיצאו מנחל השטים של שיעמום הדעת, המביא לידי ספק, יאוש וחמריות גסה, המביא ריב משפחות ופילוג כתות, ומהומה וחשכה בכל מרחב החיים, כל-זמן שאלה הגואלים נושאי דגל האורה של גואל הראשון, רועה הנאמן, שהאיר את האור הטוב והנועם האלהי בראשיתו בעולם על-ידי הרמת קרן ישראל ונשיאת ראשם, לתן בידם עז עולמים להיות גוי עליון על כל גויי הארץ, כל-זמן שאלה לא יקומו לעזרתה, הנה היא יורדת וטובעת ביון מצולה, במעמד הרוס, רצוץ, חשוך ועגום, שבור ומפולג יותר מכל אומה ולשון, שהם גם-כן שוממים עד למדי בתוך תוכם. ואוצר חי עולמים זה גנוז הוא עמנו בעומק סתרי תורה, באור הזוהר וחמדת הקבלה ורזיה, אשר מי שידבק בהם בהכשר הגון, בגבורת אמת, בחכמת אורה וביושר לבב, לא בבטלנות ורפיון רוח, ימצא עז ועזרה, ימצא חיים וגבורה, וירום קרן ישראל. הבו אחים חכמי תורה, וביותר חכמי תורה היושבים בהר הקודש. אתם מוכשרים אתם להעיר בקרבכם את הרוח הצפון, המלא אורה ויפעה של נועם אלהים חיים, על-ידי שתהיו שתולים בחצרות ד' ומשכנותיו הרוחניים, כשם שאתם קבועים בקדושת המקום, ומכם תחל אורה גדולה לצאת ונועם גדול להמשך, עד שיספיק להראות פעלו, להמתיק את כל המרירות של החיים האיומים, שהם מדוכאים ומרורים כלענה רק מפני שנועם העליון נסתלק מהם על-ידי מה שנעזבה תורת אמת והגיון נועם סתרי גנזי תורה, ששם הנעימות צפונה וגנוזה. דבש וחלב תחת לשונך.
כז. מיעוט הלימוד במהותה של היראה האמיתית, גרם רעות נוראות במצב העולם בכלל, ובמצבם של ישראל בפרט. יסוד קיומה של כל חברה צריכה לרוח עז וגבורה בהכרח, ובאמת גם כל יחיד אינו יכול להחזיק מעמד כי-אם לפי רוח האמץ אשר בלבבו להיות לאיש, ומעולם היה גבור חיל לשבח גדול. והנה תכנה הפנימי של יראת אלהים, כשהיא נלמדת יפה ומתבררת, היא לא די שאינה ממעטת את העז ואת גבורת הרוח, כי-אם היא מוסיפה עליהם. היא מאמצת את הלב בטהרתה, והיא ממלאתה גבורה ביחוד, מפני שאותו הכח המרופף את הנפש, שהוא יסוד היראה והפחדנות, הוא נעשה עומד על המקום הראוי לו, שהוא יראת אלהים ופחדו, שבכח המושך האדיר שלו הוא נוטל את כל מורך לב ואת כל יראה ופחד זולתו מן הנפש. כל זה בא רק כשהתכונה של יראת אלהים היא נעבדת ונלמדת, כשהיא נטבעת על בסיסה הטבעי לה, וכשהיא עולה תמיד עם כל טהרתה ועז רוחה למעלה למעלה. אבל אם על-ידי עזיבת הדרישה והתיכון נעזבת היראה הנשגבה הזאת, הכוללת את כל אושר האדם בכחה ובתוצאותיה, אל הדמיון הגס להנהיגה, אז תהיה תכונתה ממש ההיפוך ממה שהיא. הודה יתהפך עליה למשחית, ולא תעצר כח להיות לאדם למבטח עז ולרוח גבורה. היא לא תמשיך מן האדם את היראות השפלות והחתיתיות הממסמסים את רוחו ועז גבורת נשמתו, כי-אם היא מלפפת אז אותו ברוח עועים, ברוח פחד וזועה, עד שפחד אלהים לא ישמע בלבו כלל כי-אם יפחד כל היום רק מחמת המציק ומדמיונות כוזבים אשר בלבבו, יחשוב שכל אלה יראת אלהים הנם. ומה יהיה אחרית כל זה – החברה החשה בקרבה כמה עז וגבורה צריכים לה להחזיק את מעמדה, כמה חרף נפש היא צריכה למלחמתה בחיים, היא תמצא את היראה הזאת, שיכנוה רבים בשם יראת אלהים, שהיא המחלה היותר גדולה מכל מחלות המדיניות, על-כן תקום באפה ובחמתה להפטר ממנה. החברה אינה יכולה להעמיק חקר. היא רואה רק מה שלפניה. וכיון שהיא רואה שהיראה הזאת שהכל אומרים עליה שזאת היא יראת אלהים, היא מסבבת לאדם תכונה כזאת שהיא נגד כל האֹמץ של החיים והחזקת מלחמתם, היא מוצאת און בקרבה לקום נגדה לשטן. את החברה לא יפחידו כל בלהות שאול וכל דמיוני מצוקות, גם לא כל דברי אמת של צרה ויגון שיוכלו לבא עליה בעקב הסירה מלפניה את אשר תמצא לשטן לה באורח חייה. החברה אינה יודעת להתירא מפני הסכנה, רק לרוץ את ארחות החיים. על-כן היא מכלה את חמתה באותה היראה שהיא סוברת שהיא יראת אלהים, ובכל מכשיריה. כדוב שכול היא עושה שמות בכל אשר ידה משגת. אלה הנה תוצאותיה של החיים הריבולוציונים כשהם מתקבצים במעמד של מועקה גדולה שנים ותקופות רבות ואחר-כך הם פורצים דרכם בזעף.
ובמה איפוא נרפא את החברה ממשובתה, לטובתה החמרית והרוחנית, לאשרה לחיי שעה ולחיי עולם, להשלמת החיים המעשיים, השכליים והמוסריים, שהם מביאים אושר וברכה אל הגופות ואל הנשמות, אל היחידים ואל הכללים – במה שנסלק את הקליפה הגסה מעל התכונה של יראת אלהים, את אותה הקליפה שעל ידה נעשים כל מחזיקיה רפויי כח ובעלי נשמות כושלות, בעלי מומין וחולים נכשלים, ונאיר עליה באבוקת הדעת של הכרתה המלאה, עד שנעשה את הבינה המבחנת והיודעת להבדיל בין התכונה העליונה של יראת אלהים אל התכונות השפלות של כל מורך ופחד, ללימוד קל ומובן, ואז תשוב אל יראת אלהים אורה וזהרה, ויגלו ויראו המאורים הגדולים שהיא מאירה בעולם בהוייתה, והחברה כולה תכיר את האושר הגדול השמור לה באוצרה. ובאותו הכח עצמו, הנערץ והאדיר, שפנתה לה עורף, תשוב ותדבק בה ותשאב ממנה ישועת עולמים וחיי עז אדירים. "אז ירד שריד לאדירים עם ד' ירד לי בגבורים". 
להכשיר את העולם ללימוד זה צריכים תלמידי חכמים לקבע את עצמם ימים ושנים על כל המקצעות הגדולים של עמקי גנזי תורה, שיראת שמים גנוזה שם, כדי להגיע אל המפתח הגדול של האוצר שיש לו להקב"ה בבית גנזיו, שהוא אוצר של יראת שמים. "אין לו להקב"ה בבית גנזיו אלא אוצר של יראת שמים בלבד, שנאמר יראת ד' היא אוצרו". 
כח. בשני המבטים, המבט האלהי והמבט הלאומי של כנסת ישראל, שהם תלויים זה בזה והשניה נובעת ויונקת מהראשונה, כשבא הרעיון לכלל חשבון, ימצא לנו שאצל כל יחיד מישראל בעולמו המעשי, בחיי היהדות של המצות שאינם תלויים במוסר הכללי הגלוי, המצות השמעיות, בהם תו של כנסת ישראל מתבלט. התו הלאומי הוא מתגלה בו והאור של המבט האלהי גנוז בתוכו, מפני שלא יחיד יוכל למלא באורח גלוי את התפקיד של הדעה האלהית כי-אם דוקא בכלל כולו, הגוי בכל מילואו. רק אחר שהדעה מתיישבת בחשבון הכלל, אחרי שהיא יודעת שכל יחיד ויחיד מצטרף הוא אל הכלל כולו, על-כן כל מה שזה הצירוף מביא אליו הוא מסומן בחותם אלהי מלא, מאחר שהדעה האלהית נחלת הכלל היא, שב אחר-כך האור להיות חוזר ומאיר באור אלהי גם על כל יחיד בכל עובדא פרטית שלו. ונמצאו המצות כולם, אחרי שהם נעלמים באוצר כנסת ישראל הכללי, שבים ומאירים באור אלהי גלוי בנשמתו של כל יחיד ויחיד מישראל.
כט. אור השמש כשיוצאה בגבורתה, גורם שקרני האור המופצים מכל חומר נעשים מורגשים יפה לעצבי העין ורושמם מוחש ומובלט בכל פרטי צבעיהם. מכל חומר קרני אורה נשפכים תמיד, אבל רק על-ידי הארת המאור הכללי, הממלא את הריקות לגרש את המחשכים, יוכשר העין לקלוט את קוי האורה שמהחומרים אשר בגבולו. כל מצוה, כל דין וכל מנהג ישראל, קרני אורה של שטף נועם אלהי, של מוסר עליון, של קדושה וטהרה, זולף ממנו תמיד, אבל מתי יוחשו יפה – כשהאורה הכללית תופיע. כשדעת היהדות בכל הדרת נשמתה הפנימית, מעומקה של תורה ומאוצר ההרגשה האלהית הבאה בהתמדת התלמוד, והעיון בדברים שהם כבשונו של עולם עם כל המכשירים המוסריים והעיוניים הדרושים לזה, כשכל אלה מופיעים בעולם, מתפוצצים אורות רבים מכל היהדות המעשית וממלאים את האויר כולו, וזוהר יפים נכנס בלב כל איש, ובני ישראל שבים מאהבה אל התורה והמצוה, ומכירים בהכרה מתגברת כי מצות ד' ברה מאירת עינים.
ל.  הניצוץ הטוב שיש בהנטיה החומרית שנתגברה הרבה בזמנינו, שעל-כן היא מתאמצת לתן פתרונים על כל השאלות העולמיות מתך נקודת השקפתה, הוא אותו האימוץ שהיא מוצאת בעצמה להכיר את העולם המעשי בלא תערובות של דמיונות. וזהו דבר אמת לעצמו, שאנחנו צריכים לסגל אותו יפה, ולקבל מהמחנה הרחוקה את הטוב הראוי לקבל ממנה. המושגים הרוחניים מוכרחים הם להתלבש בתחילתם בציורים של דמיון שאין המציאות מסכים להם, מפני שאין אנו יכולים להשיג כל ציור במושגים רוחניים, בפרטיותם, באיכותם ואפני הוייתם. אנו יכולים רק לדון על יסוד מציאותם ולהסתייע ממשלים של העולם המוחשי והמורגש לדעת את העושר ורוחב המציאות של העולם הרוחני ושלמות סדריו וחקיו, אבל עצם הגוונים הפרטיים שהם באים בדמיונינו הנם רק תולדות הדמיון העושה לבושים לכל ציוריו לפי כחו. וכשאנו יודעים שזהו דרך הכרתו של הדמיון, כבר אנו עומדים על מעמד מבוסס. אבל תמיד יפול טעות בפרטים, ובין הדמיון והשכל קשה מאד לסמן קו מדוייק, על-כן מועלת היא מאד החמריות המרגלת להביט על המציאות כפי הבחינה המעשית שבו, ושלא לתן ערך לרוחניות הדמיונית בעולם המעשה. מובן הדבר שעצם השיטה החמרית, ככל דבר שעיקרו נוסד למטרה טובה, היא מפריזה על מדתה, אבל כל שלטונה להרע לא יתגבר כי-אם כל זמן שלא יודו המנגדים לה את החלק הטוב שיש בה, שעל-ידי מה שמתעורר החפץ לבטל כליל את תועלתה המורגשת ואת החלק הרשום של אמתתה הגלויה, מתעצמת היא להדיח את כל כח הבא בגבולה, ואוחזת דרכה בסופה ובסערה לבער את הקודש מן הלב והמח. אבל תיכף ומיד כשנותנים לה את המגיע לחלקה, היא מוכרחת להיות מלאה רצון, ושבה למנוחתה. וכשהאמת מתגברת, מתודע אחר-כן שהחמריות עצמה לא תבא למטרתה היסודית, שהיא הסתכלות מעשית טובה בעולם, כי-אם על-ידי מה שתטול מן הרוחניות את חלקיה הנאותים לה. ואז יוסר הניגוד היסודי שבין החמריות והרוחניות מעקרו, ואור השלום שהוא שמו של הקב"ה יגלה בהודו.
לא.  ההכרות הפשוטות, הבנליות, של מהות היהדות, שהן נותנים את כח החיים בתוך ההנהגה המעשית, הנן הולכות ומתמוטטות לעינינו. ההכרה העולמית הכללית נתעלתה יותר מהן, על-כן אין להן שום כח ושימוש, ואך לשוא יתאמצו היחידים שמרגישים בעצמם הכרח של קישור אליהם להשיבן למצב חי ומתקיים בעולם. חפץ זה הוא נגד העצה העליונה של מלכו של עולם, האומר לעולם שיבנה וישתכלל בחומריותו וברוחניותו ויעלה למעלה, ולא ירד למטה וישוב לאחור. אמנם אותן ההכרות אף-על-פי שהנן דברים שאין להם קיימא, אין זה מצד ערכם העצמי, כי התוכן הפנימי שלהם הלא הוא רם ונשא, חי וקיים לעד, אלא מצד אותה ההתלבשות שהשיגה במשך הדורות בלבבות ומוחות בלתי עבודות. על-כן אין להם תרופה אחרת, כי-אם להרבות את האורה ולקבע תלמוד גדול לחכמה הפנימית, לכל צדדיה, ויבא האור הפנימי ויגלה. ואז ישובו לתחיה אותן ההכרות שעתה נס לחן והנן עלולות להביא רק מכשול ומועקה, ויתעלו להיות דברים חיים וקיימים, שישלטו בפועל על עם נברא ודור חי.
לב.  מה שנוגע להצלת ישראל, ולהצלת העולם בכלל, לא יוכל להיות מתישן, ולא יוכל להיות יותר מדי אם נאמר ונחזור ונאמר את נקודת האמת הגדולה, שהננו חייבים לנשאו תמיד על נס. ההסתכלות הכללית של פנימיות היהדות במובן של הקדושה צריכה להגיע לידי פנים חדשות. היחש שבין הדתות צריך לקבל צורה יותר מאירה, ויותר בלתי שנואה לעומת מה שהיה מקדם. העולם נתבסם הרבה, ואנו צריכים עוד לגמור את ביסומו, לסלק את ערלתו, וזה יבא לנו על-ידי מה שנכיר יפה איזה דברים של טובה יש בו בחלקים שכבר עלה הביסום יפה.
בכלל, המושג דת, ביחוד בנוגע לישראל, צריך חידוש צורה והארה. הרבה נתחשכו המאורות על-ידי הזוהמא שקלטה תכונת הדת מכל העולם הגס, עד שאנו חייבים להשתמש ביותר עם הקריאה של דעת אלהים, דרישת ד', שהם הנם בטויים שאמרו הנביאים בזמן שהאומה היתה בנויה, בנוה, והרגשותיה היו בקרבה בצורה של חיים, והעולם החיצוני לא הספיק אז עדיין לקחת את המושגים של היהדות ולהחשיכם; מה שאין כן מושג דת שהוא משותף לנו ולכל העמים, ביחוד שנטלו את היהדות ויוציאוה מארצה וממקורה, ועל-ידי זה נהפכה לזועה בחלקים רבים ממנה, עד שעכשיו העולם החי הוא מביט עליה מגבוה, ובאומץ יאמר על כללות הדתיות שהיא חורבה עזובה. וכל-זה הוא מכוון היטב לאותה ההכרה הדתית שאפשר לעולם להכיר מתוך המקורות הנשאבות של מהלך בלתי טבעי ונורמלי, כמו שהיתה בהשפעה זו של היהדות הדתית. 
על-כן עלינו עתה להתרומם בבת אחת, כנשר, אל אור השמש הבהירה, למעלה מכל עבי חושך של הדתיות שנלקו מאורותיה, אל האור המאיר הזורח מעולם ועד עולם בעז תפארת גבורתו, אור ד' אלהים, שאנו מוכרחים לחדש לנו את החופש כימי עולם, לכתב את השמות באותיותיהם המלאות, כדי שלא תחשיך לנו החרדה הדתית העלובה שכשל כחה מפני החוחים הרבים אשר סבוה, את האור הבהיר שאנו צריכים לשאוב מהמעין האלהי.
רק דת מקורית תוכל לתן לנו מושג נאמן ובריא על מהותה של הדתיות, וזה אבד העולם האירופאי ואזיי המשוכלל. לא יש בעולם כי-אם שני דברים מקוריים ביחש אל הדתיות, מקור טוב ומקור רע, הקדושה והטומאה, עבודת אלהים חיים ועבודת האלילים. על אלה שני הענינים אפשר לדבר בחופש והרחבה, אפשר לסמן את הקוים הברורים המבדילים שביניהם ואפשר לומר להאנושיות ראה מה אתה בורר לך. אבל לדבר על דבר שכהה מראיתו, שניתק משרשו, שחדל כח חייו המקוריים לפעול בתוכו, אי-אפשר כלל לבא לידי הכרות ברורות על ידו. עבודת או דרישת אלהים חיים – הננו מוצאים ביהדות, אבל דוקא במקורה בטהרתה. וזה יהיה אפשר להמצא לנו על-ידי מה שנחתור לבא אל עומק חכמת הדת בישראל. זאת היא עומק תמצית חכמת האמת, כלומר אמתת תכונת חכמת הדת הישראלית, דהיינו חכמת דרישת אלהי ישראל בעצם יסוד טהרת מובן זה. האליליות אין אנו מוצאים עכשו בסביבות הפועלות על היהדות החיה כלל, ובכלל תשש כחה בכל העולם. רק שרידים ממנה נוכל למצא בממלכות האליל הקיימות, שנראין הדברים שהכלליות שבכל שרטוטיהם שיהיה להם עסק עם העולם הקולתורי החדש תהיה רק הבודיות, שהיא התמצית של כללות האליליות שיש לה איזה ערך בהוה, שצריך לדעת מקורו ולמדוד את כחו כדי לבא אל המטרה הרצויה של הארת האלהות השלמה ומקפת, שזה הוא משא הנפש של ישראל הפנימי. שתי הדתות הקולטוריות שבאו במגע עם היהדות, הנוצרית ומושלמנית, שתיהן אינן מקוריות, הנן רק ענפים מהיהדות, ולפי האמת כל התמצית שלהם היא רק איזה הדרכה פורמלית על מושג הדרכת בני נח של היהדות, אמנם נלקו בליקוי של ניצוצי אליליות מצד המטפלים בהם ומצד העמים עצמם, שהטבע האלילי הוא יותר קרוב לרוחם. ובכלל, אוהב העולם בפנימיותו דבר מקורי, וכיון שלהמקוריות של היהדות לא אפשר שיגיע עדיין, יש לו נטיה אל המקוריות של האליליות. אמנם גבר עליו הכח העצום, כח הרוחני הנשגב של המחוקקים וסיעתם, עד שסרו מהאליליות, אבל לא בשביל זה נשתנה הטבע הפנימי הפועל בחופש את נטייתו, על-כן רבו מאד נצוצי האליליות בתוך הדתות הללו. והעירוב של היהדות עם האליליות, שאינו עולה יפה כלל, נתן צורה מטושטשת למובן הדתיות בכלל. ועתה היש להתפלא למה הדתיות עומדת במצב של בוז ושנאה בעיני הדור המתעורר לחיים, שהרי מה הוא המקור שממנו הוא לוקח את השקפתו על ההכרה הדתית, הלא היהדות המקורית היא עומדת כשה נאלמה, חכמי הדת האמיתים בישראל הנם מעטים, ובכלל דרישת הדת ברוממות עזה, שהיא דרישת אלהי ישראל באמת, חדלה להיות חכמה קבועה, נדרשת, המעסקת מוחות וכשרונות מתמידים ומעולים, זה כמה שנים לאסונינו, וממילא אין מי שיודע כלל מהותה של היהדות, והיחידים השוקדים ויודעים הלא אין להם פה ולשון ולא אמצעיים לפרסום של כל דהו, ונמצא כל ההכרה הדתית נשאבת על-פי אותו המקור שהנוצריות והמושלמניות מרצים לעולם. וזאת ההרצאה חוזרת גם-כן אלינו פנימה. בנינו מקבלים את ההכרות הללו ושופטים על פיהם. ובודאי שכבר בא העולם לידי מדה זו, להכיר את החולשה של דברים בלתי מקוריים שהנם עומדים לפשוט כבר כמעט את הצורה המלאכותית שהתלבשו בהם. ואחרי פשיטת הצורה אין שם שום תוכן, כי המערכה המורכבת הזאת של היהדות בשינוי מקורה וחברת האליליות עמה, לא היתה יכולה לתן שום תוכן חדש לאיזה רעיון נצחי, כי-אם להלביש אותו איזה לבוש שהיה מקביל לפי מושגי הדורות, ועכשיו כבר נתחלפו לגמרי, על-כן בטלה ההשפעה בכללה. וזה הוא עיקר הענין מה שמגדל את חובנו לצאת באורה גלויה, לקבע ישיבה וקביעות על כל התלמוד המקורי של חכמת הדת, שהמעמד היותר רם שלה הוא דוקא בהיכל הסתרים, כאשר אי-אפשר כלל שיוקפו מושגים גבוהים המקיפים את כל שאלות החיים והמציאות בהמון חביוני פליאותיהם, אם לא תחדור עד עומק המֹסתריה. על-כן צריכה ההדרגה הבטוחה לשאוף להביא חלק רשום מהסגולה שישארו דורשי אלהים באומה, אל היכל הקודש הפנימי, חכמת הרזים, חכמת האמת והקבלה, ואבן מאסו הבונים היתה לראש פינה.
עומדות הן הדתות זה אצל זה, ולפעמים תכופים במעמד של תחרות ואיבה זה על זה. אמנם כל-זה אינו נוגע כלל לישראל. המקור של הדתיות כולו מוכרח הוא לעמד במצב עליון. אנחנו משקיפים מתוך רמת הפסגה של דעת אלהים חיים על כל הככר הדתי לכל פלוגותיו, ורואים אנו את כל נבובי נבוכיו. הננו בבטחה יכולים להקיף את כלל הדברים עם פרטיהם, ולתן לכל דת את מקומה ואת ערכה במציאות, שעל ידי ההשקפה הגבוהה הכללית של דעת אלהי עולם הנם כולם חלקים פרטיים של השלשלת הגדולה, שתשתלם ותשתכלל בשכלול האורה המובטחת, שאנו רואים בעינינו את תנועותיה. אין לנו מצד הראשיות של הכללות שום רגש בוז ואיבה, כי-אם אשר חלק ד' אלהיך אותם לכל העמים. באיבה ובוז נתיחש רק אל החלקים המאוסים ביותר של האליליות, על הפסד המוסר, על הכיעור והנבלה שבהם, אבל להכללות האלילות אנו אומרים, כי כל העמים ילכו איש בשם אלהיו ואנחנו נלך בשם ד' אלהים חיים ומלך עולם. הסולם של ההשתלמות האנושי מביא את הצורך של האלילות בשעתה, והוא בעצמו יביא את העברתם מן העולם בבא עתם. בהתעלות ההכרה עד המדה של ההכרה האלהית, ותביעתה הפנימית בחדרי כל רוח ונפש, בהנשא המוסר הטהור, ויגדע שלטון הרשעה עם כל גאותה החשכה, על-ידי תעופת אור אלהי אמת. ושח גבהות האדם ושפל רום אנשים, ונשגב ד' לבדו ביום ההוא. והאלילים כליל יחלף.
לג.  אור נועם ד' מרפא את העולם מכל תחלואיו. חסרון הנועם של החיים על-ידי החשך הגדול שהעולם טבוע בו, על-ידי מעמדו הרחוק מההרגשות הנעימות של נועם אלהים חיים, מביא אותו לידי קצף נסתר תמידי. הוא מלא זעף חמה על עצמו, על הוייתו, על הכל. הוא מנוגד מעצמו אל עצמו. תביעותיו הטבעיות מעלים בו את רוגזם. מתוך שאינו מוצא שום מטרה לכללות החיים, על-כן הוא נשא רק עם שאונם. הוא נמסר רק ליד ההכרח, ההכרח למלט עליו נגד מדעו והכרתו. האסונות הגדולים של תוצאות השכרון והזימה וכל תולדותיהם, באים גם הם מתוך עומק התביעה שיש לתגבורת החיים, ועומק הניגוד המוסרי והמדעי הגנוז בנפש ובחברה על כל ערכם, על-כן כשהם מתפרצים, יוצאים הם בלא מעצור, באפס כל כבוד וכל הגבלה נכונה והדורה. אמנם הנועם האלהי, שהוא נותן את הפתרון המתוק לכל שאלות החיים, מפני שהחיים כיון שהם מתוקים ונעימים על-ידו כבר חדלו מהיות לשאלה. חיים מתוקים ונעימים ראויים הם שימצאו. וחיים נעימים ועדינים ראויים להיות מתחדשים ומתרבים, על-כן נעשה מובן נטית השמחה וחפץ ההתרבות. וכיון שאין על הכחות הסוערות ניגודים עזים, הם מושקפים בדרך של דעה ונחת, והחיים כולם נעשים מכובדים ואהובים, אותו הקצף והזלזול הכלבי המצוי בפני הדור, יוצא ונדף, ותחתיו בא רגש קדוש נעים ומתוקן, המביא עונג אהבה ואושר, ועמו שלום, צניעות, תפארת וקדושה. ומתוך שדמות דיוקנו של יעקב אבינו היא חקוקה תחת כסא הכבוד, ותפארת החיים האלהיים ואמתם היו ערוכים בנשמתו בסדר אמיץ, מידי אביר יעקב משם רועה אבן ישראל, על-כן מצאה בו משכן האהבה הצנועה, המרוממת את הנשמה ומביאה אור חיים וקדושה, מנוחה ועונג, אל הגוף. העמדת המשפחה היתה בקשתו הנאורה והמובנת באלהיותה, על-כן הקימה בקרבו צביון של טהרת רעיון ומנוחת לב. כחי וראשית אני. וכשתכסיס החיים כולו נעשה מובן, מיושב ומיושר, על-פי הזוהר של ההמתקה של הנועם האלהי, נעשים המעשים כולם ישרים בתכלית המוסר והזוהר, ומאן דנטיר ברית אתקרי צדיק [זוהר].
לד.  ניגוד גדול יש בין הרוח המתמלא באדם ובחברה מתוך המוסר הנמוך, שהוא שוקל וסופר את האותיות, מונה את הצעדים ואת המעשים, ובין הרוח העולה מתוך ההסתכלות הרחבה, אור החכמה העליונה, העולה מעל כל מסגרות המעשים והגבלתם. אמנם לא יקום ויעמד הרוח העליון הגדול, כי-אם לפי אותה הטהרה המעשית המדוקדקת. אדם מקדש עצמו מלמטה, מקדשין אותו מלמעלה. אבל מפני שבהתעלותו של אדם איננו צריך לסימנים והגבלות, הרוח האלהי אשר בנפשו מגביל את ארחות חייו ומרומם את נטיותיו, על-כן תחשב לו ההגבלה למאסר ולמשא. אבל כאשר הרוח העליון ירום ונשא וגבה מאד, אז יכיר וידע כי מכל מקום ההגבלה המעשית היא היא התוצאה של החכמה העליונה. כל-זמן שעוד העולם לא נתבשם לגמרי ויש אפשרות קרובה או רחוקה שירד האדם ממרומו אל עמקי הרשע והכסל, צריך הוא לעולם שמירה מעשית מדוקדקת. אז, החכמה העליונה המתעלה למרומים בעצמה תדריך עז אל החכמה התחתונה, חכמת שלמה העושה אזנים לתורה, שבות לשבת ושניות לעריות וסייג לתורה, והחכמות יתאחדו להיות לאחד במראה החיים החיצונים. חכמות בחוץ תרונה.
לה. בעת שמתחיל הרוח להתרומם בעולם, להתנשא אל עומת ההכרה הגדולה של החכמה העליונה, מתרחבים המבטים, חוגי ההשקפה נמתחים, ונעשים הפרטים יותר מוזרים ולפעמים שנואים ונמאסים. זה נמשך כל זמן שהרוח עומד בחצי הדרך ולא נשלם עדיין בכל ערכו, שאז עלייתו גורמת החשכה לערכי החיים אשר בארץ מתחת, ולא יבצר מזה גם-כן מכשולים לעצמת עליוניות הרוח עצמו. אמנם כל-זה הוא נמשך כל-זמן שלא השלים הרוח העליון את תפקידו, כל-זמן שהוא עומד רק במצב של הבנה תיאורית שלא יכול להחזיק מעמד ריאלי ומעשי, על-כן הוא הורס ומשניא את הסידור המעשי ומביט עליו בבוז. אבל כיון שהוא משתלם ודעתו מתבסמת, אז חוזר הוא דוקא באורו הגדול להאיר את הככר המעשי היותר מדוייק ויותר מושפל. ד' בחכמה יסד ארץ. וזהו קדרותא דצפרא שהננו רואים תמיד בעקבא דמשיחא.
לו.  טעות גדול הוא אם נאמר שמה שאנו צריכים לעסוק בחידוש צורה של הספרות כדי להחיות את רוח ישראל הכושל ומט לנפול בדורינו, יתבצר רק באותן השאלות המורגשות בתור צרכי שעה ושאלות היום, בהתעוררות הדעה והרגש לתקן את החסרונות המורגשים בחיי הרוח שלנו. כי הרבה יותר ממה שאנו חשים ומרגישים מונח בעֹמק החיים יסוד לקלקול והרס, שאם לא נאיר את האור האלהי בהקפה מרובה, מוכרחים הקלקולים השוכנים עמוק בחדרי הרוח להתפרץ ולעלות. על-כן הננו חייבים לעסוק בחידוש הרוח והסברת הסגנון החדש הנצרך לדור, בכל עמקי תורה, בכל ארחות האמונה המוסר והעבודה, כדי שיאיר אור האלהי בכל חדרי הנשמות של דורות עולם הבאים, שכפי תכונתם הם צריכים להאיר עליהם את האור המקורי ממקורה של תורה בסגנון של אור חדש, הקרוב לרוחם ולבבם.
לז. ההכשר הגדול שיש למצויינים שבתלמידי-חכמים לדרישת אלהים והעיון הצח שבדרושים הנעלים, המרוממים את הנשמה השכלית ומרגשת רגשי קודש של עדן החכמה האלהית, הוא תובע את תפקידו, ודוחק הוא את הלב למלא את המחסור הגדול הזה. ומתוך שאין תביעה זו נשלמת בשום עסק אחר, בשום חכמה אחרת, לא בקודש ולא בחול, כי הנפש לא תמלא כי-אם כשמשלימים אותה באותו המין שהיא עורגת אליו בטבעה, הוא האור האלהי דוקא, על-כן היא הולכת קדורנית, נמוגה היא במרה שחורה ועצבון, וממולאה בזעם ומחלת לב. זאת היא הסיבה שככה לקויים הם הרבה מתופשי התורה המצויינים בגופם ונפשם עד שהם מלאים מורך לבב פחד ורפיון. וביותר תלמידי-חכמים שבארץ-ישראל, מפני שהם הנם הראויים ביותר להאורה האלהית שתופיע עליהם, והם נתבעים מעצמם להיות מוארים תמיד מזוהר העליון, ותחת השברת הצמאון מנחל העדנים של דעת אלהים וגנזי חקרי אור תורת אמת, הנם ממלאים את תפקידם רק בעיונים של פשטי תורה, שהם ראויים רק אז להיות פועלים את פעולתם לטובה – בזמן שיסוד החיים הנתבע בחזקה מהנשמה האלהית יהיה איתן ומתמלא כראוי, אבל כל-זמן שאין נותנים להנפש הפנימית את מזונה הטבעי לה, היא הולכת ונמוגה מתדלדלת ומתנונת. על-כן כדי להחיש ישועה לאלה היקרים, סגולת הסגולה שבבני ציון, הננו צריכים להבקיע את האור, וביד רמה לקבוע תלמוד קבוע ומסודר, חק ולא יעבור מדי יום ביומו, אל התלמוד הרוחני, שמתחיל בהתלמוד המוסרי הפשוט, והולך על במתי המחקרים האלהיים, עד שבא אל גבול החכמה האלהית שבמקור ישראל, חכמת האמת והקבלה עם כל תכסיסיה.
לח.  אין רעיון תכני בעולם שיהיה כולל הנהגה שלמה ומקפת, שיהיה בנוי בהתגלותו על יסוד אחד. לעולם צריכים כחות מחוברים למטרה אחת, היונקים ממקור אחד, להיות מזדווגים כדי להוציא אל הפועל סדרים שלמים. כל השערוריות הנעשות בעולם הרוח בכל דור ודור, וגם בדורנו, כל הרעיונות שגורמים בהתפשטם להרבות בעולם חלאים רוחניים וסדרים מקולקלים, עצבון רוח לאדם ועזיבה נוראה את כל מה שהוא קדוש, מחיה, מעדן ומעודד, הוא בא תמיד בשביל החפץ השקרי להעמיד את החיים, את חזיון המציאות בחומריותו ורוחניותו, על איזה בסיס יחידי בהתגלותו. "שקר קאי אחד כרעא". לעולם צריכים שני יסודות להתחבר כדי לכונן עולם מלא. וכל מה שתמצא ביסוד אחד מן החסרון או מן היתרון, הרי הוא מקביל לההרמוניא שביסוד השני, שבהתחברם הנם אז דבר אחד שלם, מופיע חיים ונהרה.
כנסת ישראל יש לה בתוכיותה רצונה העצמי, חפץ קיומה, התעודדותה החמרית והרוחנית, הכל כפי מה שהיא מרגשת בעצמה. בתוכיותה של ההרגשה הזאת נמצאת נשמה עליונה. היא עורגת אל חפץ השם המלא, אל החפץ האלהי שמתבטא דוקא על-ידי אותן האותיות שהאורה האלהית על ידן היא זורחת, והיא מכרת בעצמה שכל חפץ עצמיותה קיומה והרחבת חייה, הכל נוגע ונובע הוא מכלל חפץ האלהי העליון, ודוקא בהתאמתו הגמורה על-פי חייה הפנימיים תרגיש מנוחה וחיים. זהו התמצית הפנימי של כנסת ישראל. מזה התמצית נובעת התורה שבכתב ושבעל-פה, מצד העליון של החפץ המפואר האלהי תורה שבכתב, מצד התחתון הנשפל אל פרטיותה של עצמיות הוייתה תורה שבעל-פה. כל מה שהיסודות הללו שנראים לכאורה משונים בתנאי הווייתם מתחברים יותר, משלימים יותר אחד את החסד במשנהו, כנסת ישראל עולה למעלה, מתעלה ומתגברת, וחכמתה, גבורתה, אורה ותורתה זורחים ומנהירים, מפיקים נחלי מוסר השכל ופלגי נבואת אמת וצדק.
לט. הגבורות קודמים הם במעלה אל החסדים. המדות האישיות התקיפות, שבהם האדם מרגיש את עצמו וכחו, את תוקף פעולתו ועז רצונו, הנם יסוד החיים ועצם הוייתם. הם נובעים ממקור החיים בעצם אמתתם, שמצדם הגבורה האלהית מתגלה בעזוז החיים עצמם. רק על-ידי שפלות החיים וחלישתם, על-ידי התדעכות ההכרה וכהות הרגש, בא הדבר לידי מצב כזה שהאדם מדבר וחושב על-דבר עצם עז חייו ועל-דבר העז המקורי האלהי שבהם כמו על-דבר שני ענינים מחולקים, שאז אינו עולה במעלתו השכלית – שהיא באה לידי חלוקה של ערכין – ולידי מעלתו המוסרית הזקוקה לדקדק במעשים שההרגשים וההשכלות הם גורמים כבירים להם, כי-אם על-ידי אותו החשבון הבא לבטל את החיים העצמיים המוכרים לאשיותו של האדם לעומת העז האלהי שבהם; ומדת הרחמים, והחסדים העוברים על שורת דינים קצובים ומדוקדקים, מתחילים לסול ארחם בחיים. אבל לא לנצח יעיב העב. לא לעד לא יחזה האדם נכחות. יום יבא וישוב להכיר כי עז האלהי הוא עז חייו, וחפץ הכביר שברוחו חפץ אלהים הוא. תיכף בהתבכר ההכרה הזאת בכל מילואיה כבר השורה מתחלפת. המדות היותר קשות ותקיפות, שהיו גורמות רעות והריסות בימי החולשה, הן בעצמן יהיו גורמי האורה ועצם האורה בימי האֹמץ והתיקון. חזיון קרוב לזה הננו רואים עתה בימי התסיסה האנושית וימי הבירור הנמרץ בכנסת ישראל. הדברים הולכים ומתקרבים להעילוי העליון של הגבורות, הרמים ונשאים למעלה מכל חמלות וחסדים, את הגדולה של עז הרצון, והיא תתפשט ותתרומם עד מרום ההרחבה של החפץ הלאומי המצוי בתוכיותה של האומה פנימה.
מ. כל ניצוץ של טוב, של קדושה, ראוי להלקח מכל מקום שהוא. בכפירה יש ניצוץ אחד של קדושה שהוא מחיה אותה, אלא שהוא מיד מתחשך ומתערב בנחלי בליעל של רשעה ושל טומאה, על-כן אנו חייבים לקבל את הניצוץ הטהור ולהשיבו למקורו הקדוש. הסבה הטובה שנמצאת בגורם הכפירה, שהיא מתערבת עם המון סבות רעות, היא ניצוץ אהבת האמת המוטבע בלב האדם. מפני חפץ האמת איננו יכול לאמר קדוש לכל אשר הנחילוהו אבותיו, על-כן הוא מפקפק וכופר, וכיון שהוא מאבד את היסוד הוא כושל ונופל. על-כן לרפא את הכפירה לא נוכל כי-אם על-ידי מה שניקח את היסוד של אהבת האמת באותה הגבורה עצמה של חוצפת הכפירה, וכשנחבר עמו ישוב הדעת וטוב המדות המתקבלות על-פי הכרעת היושר הפשוט והטבעי, נעמד על אותה ראש הפסגה של תמימות האמונה, ואותו הניצוץ המחיה את הכפירה ישוב לידינו, ולא יהיה עוד לכלי משחית להרס ולחבל המון רב.
הכפירה אם תהיה מתנהגת על-פי אותו הגבול שיתן לה הניצוץ של אהבת האמת, שמצדו היא באה בהתגלות הלב, לא תבא לעולם לידי מצב של עזות וחוצפה של הריסה, כי-אם היא תאמר במנוחה שהיא מסתפקת על כל אותן ההנחות המורשיות והמקובלות, אבל עם זה תשתדל לינק מכל ההשפעות המוסריות והרגשות היותר צחות וטובות שעליהם אין נופל שום פקפוק ושום רפיון. ומתוך אותו מעמד האורה תבא במשך זמן קצר, עם השקידה הטבעית לנפש ישרה הצמאה לאמת ואורה, אל אותו הגבול של מעמד האמונה היותר בהירה, הבאה מתוך החירות העליונה, דוגמתו של אברהם אבינו. והאמין בד' ויחשבה לו צדקה.
אבל השכרון וההגזמה המנוולת שיש תמיד עם הכפירה, גורם לה שהיא מתפארת בגסות מאוסה במה שאין בה, והיא מחלטת שהיא באה כבר להכרת האמת המוחלטת הממלא את ידה להרס ולחבל, ובזה היא יורדת עם כל נושאי דגלה לבאר שחת, ומים הזדונים צפים על ראשה עד שלא תמצא מנח ולא תשיג ארחות חיים.
על-כן צריכים צדיקי אמת להיות מחומשים ביושר הלב ובגבורה עליונה, ויתקיים בהם כי תלך במו אש לא תכוה ולהבה לא תבער בך, ומתוך אותו המחשך של הכפירה עצמה, המלפף המון רב מבני הדור, יוציאו אורות ונֹגה רב להאיר דרך החיים, בחיי שעה וחיי עולם. 
מא. אנו צריכים להחיות את הרוח, להעמיד כמו חי את כל התוכן המביא את העולם אל האור האלהי. ביחש המעשה, אנו צריכים להחיות בארץ-ישראל את הרוח הנשגב הנושב בהחבא בתוך המצות התלויות בארץ, אף-על-פי שאורו הוא קלוש וכהה מפני שהוא מכוסה בערפלי מרחקי העתיד, ובעבי העבר הרחוק מאתנו, מכל-מקום נוכל להביט אליו ולגלות אורו וזהרו. רגע נצייר לפנינו – הנה עם ישראל יושב על אדמתו, שנים קדמוניות שבו, תרבותנו העתיקה שבה אלינו עם כל הודה והדרה. האמונה הגדולה, האמונה השרשית שחוללה את האמונות היותר מתוקנות בין העמים המתוקנים, הלא היא עדי עד אמונת ישראל, שעל-ידי הדרת המקדש, על-ידי התיחדות כהנים וזמרת שרי קודש בהיכל הקודש המיוחד בעולם לאל יחיד ומיוחד, יחידו של עולם, שבחירי כל האנושיות שואפים לאורו, האמת הגדולה והעמוקה שמנצחת על כל מכשולי העולמים – מעם זו יצאה, ותצא בטח בהיות לנו כל, בשוב לנו כל חֹסן וכל יקר. הלא לנכון נמצא עז רוח להתגאות בגאותן של ישראל. ומקורי הדעה העליונה וכל מכשיריה יהיו לנו חביבים מכובדים ויקרים, סדרי התרומות והמעשרות, השמיטות והיובלות, אשר רק זכרונות כהים יש לנו מהם עתה, הלא יעמדו ויחיו הם כתבנית. ועל-כל-פנים כיון ד' התמצית הפנימי הנצרך לעד להשאב מהם בצורה של אומץ ושל חיים, וכמה קדוש ויקר צריך שיהיה לנו זכר כזה, האוצר בקרבו את הסגולה הגנוזה, את הגרעין הטוב שיצמח לעת תחייתנו. על-כן ברגשי קודש וכבוד, באהבה מלבבת ואלהית, נקיימם גם עתה, נחבבם, ונחזיקם בתור זכרונות אהובים ומעדנים, המנשאים את נפשותינו מעמק השפלות שאנו עומדים בו למצב רם ונשא, אדיר ונאדר בקודש, שאליו הננו שואפים, מקוים ובטוחים לבא. וכמצות התלויות בארץ כן כמעט כל המצות השמעיות. כולם חיים וקיימים הם בהדרתם ורעננותם דוקא עם חיינו, וכפי שפלות מצבנו ויבשת עצמנו כן הם הנם נראים לנו יבשים ורזים. אבל ברוממות רוח נכבר אותם ולא נתן לנגוע בהם לרעה, כי יודעים אנו שאוצרות חיים גנוזים בהם. השבת, שבת שלנו, יום קדשנו, יום הבעת רעיונינו המזהיר לצדק ומשרים, לאהבה ולמנוחה שכפי גודל יפעת ערכנו כה יגדל בעינינו ערכו וכבודו. וכאשר תרומם נפשנו ותנשא אל המעלה היותר עליונה הכמוסה בפנימיותנו, אז נכיר כי אור אלהים מאיר בנו, ותחת ההשפעה האלהית שהיו צריכים עמים אחרים כאשר בא להם הרעיון להתרומם אל מעלה מוסרית יותר מכובדת מאותה של העולם האלילי והישן לבקש איש יחידי לתלות עליו את השלט האלהי, להיות להם לברית בין האלהים והעולם, הנה אנו יש לנו כל בקרבנו. כנסת ישראל בעצמה, בתוכיות נשמתה, היא אור האלהים בעולם, וישראל בכללו בן אלהים הוא. נשמתו הפנימית של ישראל, הצורה המזוקקת של האומה, היא ממש חפץ ואמץ העליוניות האלהית בעולם. כמה שההשפעה האלהית לאור ולאמת, לחסד וצדק, מופיעה בעולם, נכונה היא כנסת ישראל לקבלה ולהריקה עלי תבל. היא לא תתרפס לפני איש יחידי. היא כולה עומדת במעלה עליונה של האורה האלהית. ואם עוד לא באה ליד שלמותה, אם נטתה מני אורח, הנה את אשר נמצא בסגולתה הפנימית יצא בודאי אל הפועל. ואם התעצלה והתמהמהה בדרך, הנה הוכתה מכות רבות ונאמנות ובכור הברזל מורקה ושוטפה, עד אשר סוף כל סוף תבא למטרתה, ובמטרתה האורה האלהית רשומה וחקוקה. לרוצח נפשה נחשב הוא מי שיצא לטול על עצמו את הנזר הכללי השייך לה בכללותה. ונפש אחת לא תוכל, ואין בידה להכיל, את האורה העצומה שכללות כל האומה ונשמתה הכללית היא כסא לה. ההתנשאות שלא בצדק של היחיד שהתגאה במלכות שמים, שרצה לשאוב אל קרבו את כל האורה השייכת להאומה כולה, הקשיחה את לב העולם. מבט אחד מעט מעונן על העולם האלהי, די להחשיך עיני רבבות עם לדורי דורות. זוהר האלהי לא יוכל להחשך על-ידי התכנסותו בנפש אחת, שכחה מוגבל וכציץ השדה כן יציץ, על-כן תחת אהבה צמחו חוחי שנאה, ותחת אור אלהי בהיר חשכת עבודה זרה ואלילות מוגבלת ומגושמת, והמה גרמו רעות עד אין חקר. אמנם רק חפץ לב של ניצוץ אורה אחד נמצא בתוך גל האפר הצבור, שכבר נחמרו עליו חמרים חמרים דמי נקיים ופגרי ילדי חן בעלי נפשות תמות, אשר הרשעה שהריחה ריח גאון אלהי אשר לא תוכל שאתה, לקחה לה בחזקתה קרנים לרעוץ ולרוצץ כל נכאי לב ותמימי דרך. ישוב הניצוץ הפנימי, חפץ האורה האלהית הטהורה, להתפשט בעולם אל מקור חייו, אחרי מורק ושוטף, אחר הטהרו מצואתו, ויכירו כל גויי הארץ, את צדקת בני ציון, גוי צדיק שומר אמונים. 
מב. שהעולם בכללו הולך הוא ומתבסם, זהו אחד מיסודי הקולטורא והתרוממות הרוח של האדם, ועל-זה היסוד נבנה ההתחייבות המסומנת של הרחבת דעת רזי תורה, ההבדל שבין דרכי הלימוד של הראשונים שהיו כל-כך בקיצור וברמזים. והדברים הולכים ומתבררים, יוצאים מחוג ההרגשה הפנימית ובאים לידי שיטה מדעית, המתרחבת והולכת בדעה ישרה ומתקוממת ובשפה ברורה. אין לנו לפחוד כלל מאיזה נסיגות שהננו רואים פה ושם במהלך האנושיות בכלל, וברוח האומה הישראלית בפרט. אלה הם רק ירידות של צורך עליה, גמר השלכת פסולת שחלקים מן האוכל נגררים עמה. אבל מיד כשינקה העולם מזוהמתו, ישובו כל החלקים הבריאים והטובים לשוב ולהופיע. הסכנה היותר מרה כבר עברה. היסוד האלהי, והתכונות הטובות שהוא צריך להטביע בלב האדם, ובלב האומה הישראלית בפרט, עומד הוא חזק ואמיץ. גם אם יתעו רבים בדרכי נבוכה שונים בענינים רוחניים הנראים כגבוהים ורמים, מן הקצה אל הקצה, לא יאבדו עוד את דרך החיים והטוב. וכיון שהעולם עומד על הבסיס היסודי, לא יעזוב עוד את דרכו. הוא ילך הלך ועולה. חפץ הזוהר של אור העליון יאיר הליכותיו. כנסת ישראל תשוב בתשובה. היא החלה לשוב אל עמה, אף תשוב גם אל אלהיה. יסוד התשובה כבר מוכן בקרבה ועומד. התשובה מאהבה נעלית היא מתשובה מיראה, שזה היה דרכה בכל ימי הגלות טרם התחלת צמיחת קרן ישועה בנשמתה פנימה. בתשובה מאהבה יעשו זדונות לזכיות, ועליהם חיה יחיה. אין לך חטא ועון בעולם שאין עמו נצוצי קודש, נטיות אורה וטובה. כשבאה תשובה מיראה אחרי החטא, מתרחק האדם מן החטא מכל אשר לו, גם מחלקיו הטובים האפשרים להיות כפניני זוהר בעטרת הצדקה. הכסילים שמביאים קרבן אינם יודעים אם על הטובה הם מביאים או על הרעה הם מביאים. על-כן התשובה החשכה הזאת בעצמה משרכת את הדרכים ומעותת את המעשים. אבל תשובה מאהבה, אור השכל האלהי מאיר עליה. היא יונקת מזיו הבינה ומנגה ברק החכמה העליונה, היודעת לברר דברים דבר מתוך דבר, וכל הטוב וכל האֹמץ והעז הראוי להצטרף לטובה גם בעצם חשכתה של הרשעה תקח עמה ותשים בכליה, להוסיף בהם פאר והוד, תוספת חיים וגדולת אמת. זאת היא התשובה המוכנת עתה לישראל, והננו עומדים הכן לבא אליה, להתעודד על ידה ועמה. שם שמים אשר התחלל והתקטן על-ידי שפלותן של ישראל נושאי דגלו, ישוב ויגדל, יתרומם וינשא. חפץ החיים האמיצים הקדושים הטובים והעליונים לכל אשר נשמה באפו, ההולך יחד עם חפץ החיים והעז של ישראל, ירומם וינשא, יבא למערכתו העליונה, יוכר ויוחש כי הוא נובע ממקורו, מקור חי העולמים, מקור החיים הנצח וההוד, הצדק והגבורה, החסד והרחמים, החכמה והבינה והדעת, ממקור חיי עולמי עד עדי עד. וגם עז המשפט, הגבורה והממשלה, הנקמה המלאה צדק ויושר נמרץ, הזעם על הרשעה והטומאה הזדונית, כל אלה יקבצו יחד, והנם נקבצים בלב דור הבנים ההולך ושואף, דורש ומבקש רפאות ואור חיים שלמים. אין לנו כלל להתירא, כי-אם להאיר באבוקת אור תורה, למען ילכון בנינו בדרך ישרה ולא יכשלו. החפץ ללכת להתעלה ולהתרומם חי הוא בלב ועז בנשמה, חזק ואמיץ מאד. כח אלהים חיים רודה בתוכיותה של כנסת ישראל, לחלץ אותה ממסגרותיה ולהקים במרחב רגלה.
מג.  השאיפה של הבאת שלום בעולם היא שאיפתם של ישראל מעולם. זאת היא פנימיות הנשמה של כנסת ישראל, שעל-כן התבטאה במלא המובן מבחירי בניה, המה הנביאים אשר נבאו לקץ הימים לאושר האדם ולשלום העולמים. אמנם לאט לאט הולך האור. הצעדים אינם ניכרים, מפני כי רב ורם הוא ארך האפים העליונים, וכל אשר לעיני בשר יראה כי הוא כעור וקטן, הוא באמת נשגב ונעלה לפי מדת העין העליונה, שבמקום גדולתה שם אתה מוצא ענותנותה. גם החיים היותר רעים וקשים, היותר שפלים ומלאים חטאת, גם שם יש אור מרובה ורב מקום לחסד עליון להופיע, ואינם צריכים להיות נמחקים מן המציאות, כי-אם להיות ולהתהוות מהם מעלה יותר עליונה ונשגבה. על-כן אין ריקות ואין חלל, וכל מעלה צריכה להתמלאות. אמנם שלום העולמים במובן של המצב החומרי של האנושיות הולך הוא וקרב לעינינו. אותו המובן הלאומי שהיה שורר בימי הברבריות, שהבינה כל אומה שהאומה הזרה והנכריה היא אינה מן הישוב וכל חובת האדם לאדם בטלים לעומתה, דעה רעה זו הולכת היא ונמחקת, ולעומתה השכל, אור היושר והכרח החיים, שהם כולם יחדיו החלונות שהאורה האלהית מפלשת בהם את נתיבתה, כולם יחד מטביעים מדי דור ודור יותר את חותם השלום הכללי על התכונה הלאומית. לאט לאט תבא ההכרה כי חילוק האומות בכללות האנושיות אינם עומדים במצב הניגוד זה לזה, באופן שאינם יכולים יחדו לדור בכפיפה של הכדור הארצי, כי-אם הם עומדים במצב אורגני, כמו האישים הפרטים ביחש להאומה, וכאברי הגוף שכולם יחד דורשים את שלום הכלל. הדעה הזאת, כשתגמר את הופעתה, תחדש את פני העולם, תטהר את הלבבות מרשעתם ותרומם את הנשמות משפלותם. אמנם היחש הלאומי כשיגמר בדרך שלום ואורה צריך להיות מתאים גם-כן אל היחש הדתי. לאומיות מלאה אי-אפשר להיות כי-אם כשיהיו עמה גם-כן רגשי קודש מתאימים לה, שהם אם מעט ואם הרבה משנים את צביוני הדעות, הכל לפי ערך השינוי לפי החילוף של המקום ושל התולדה. על-כן כשם שלא יבא השלום הלאומי על-ידי ביטול ערך של הלאומיות, ולהיפוך, יכירו כל טובי לב כי כשם שרגש המשפחה נכבד ונעים קדוש וטהור הוא, וכשיאבד מן העולם אובדת עמו האנושיות הון רב של אושר חיים וקדושת אמת, כן המשפחה הלאומית וכל רגשותיה והמון הרעיונות הטובות והמעדנות הנקשרים עמה אם תאבד מן העולם תשאיר במקומה חורבן מלא, שיביא מפח נפש בנשמה הכללית שידאיב לה הרבה יותר מכל המכאובים אשר סבלה מסבת הסתמנות הלאומיות, כי-אם צריכה היא האנושיות לקבל את הטוב ולדחות את הרע. כח הדוחה וכח המושך יחדו בונים את העולם החמרי, וכח הקוסמופוליטי והלאומי יחד בונים את היכל האנושיות ועולם אשרה. וכמו בערך הלאומיות כן הוא בערך הדתיות. לא ההעברה הדתית תביא את האושר – עם ההעברה הדתית עובר אוצר רב של עז וחיים, של אוצרות טוב אין חקר ואין קצה להם – כי-אם ההכרות הדתיות סופם שיעמדו זה לעומת זה ביחש של קישור וידידות. כל רעיון של איבה, של ניגוד ושל הירוס, יכלה ויאבד. רק המגמה העליונה, הפנימית, הכללית, המלאה אורה קדושה ושלום אמת, אוצר אור וחיי עולם, ישאר בהם, ויכירו אלה את אלה בהכרת אחוה, איך כל אחת משלמת את תעודתה בגבולה ועושה את מה שצריכה לעשות בחוגה, ויחושם זו לזו יהיה יחש אורגני. ההכרה הזאת מביאה ממילא, גם באה על-ידי ולידי, ההכרה העליונה של האחדות של אור אין סוף, המופיע על כל ובתוך כל. ובזה ממילא מוכרח קרן ישראל להתרומם. השתחוו לו כל אלהים.
תורת שלום זאת, המרחבת את הלב ומעדנת את הנפש, המביאה חיים ואורה בכל גויי תבל ובחדרי לבב של כל איש יחידי, המפלשת אורה בכל בית ומשפחה, בכל חברה ואגודה, היא צריכה להתלמד הרבה ממקור האורה. האנושיות עוד לא פתחה כמעט אפילו את הדף הראשון מתורת שלום זאת, לא קראה עדיין בשמו של הקב"ה ד' שלום. לא היתה האפשרות לזה כל-זמן שלא התחילו הניצנים של שלום הלאומיות להתנוצץ. עתה הנה התנוצץ, בא על-ידי הדעות ההומניות שהתגברו בעולם משך מאת שנים ויותר אבל לא יכלו להחזיק מעמד כי לא באו עד מרום הפסגה, לא יכלו למצא מעמד בשלום הדתות בערך מבוסס המביא חיים ואורה, המביא ברכת שמים ליחידים ולציבורים, המרבה אמונת אמת אהבת אלהים ואהבת הבריות, אֹמץ החיים ושמחת הנשמות. על-כן בא התור לישראל להופיע באורו, יחד עם תביעת התקוממותו, עם חפץ תחייתו על אדמת הקודש, מקור הדעות והאמונות היותר ראויות להיות תופסות מקום גדול ומתרחב, וחלק זמן ותקופות חשובות ואדירות בחיי כל האנושיות. שבהופעת האור המקיף המלא קֹדש ועז עליהם, מוכרח הוא שיתפעל מזה כל העולם האנושי מקצה השמים ועד קצהו, לאור ולטוב, לברכת החיים והשלום. כטל חרמון שיורד על הררי ציון, כי שם צוה ד' את הברכה חיים עד העולם.
מד.  התפשטות הלמוד שלא לשמה גרם עיקר הירידה שהיא אשמה בשפלות המצב של הדור. לא לחינם הרעישו כל-כך חכמי המוסר והקבלה על הלומדים רק למען הגדל את שמם, כי ההרחבה של תורה, כשהיא באה מעומק דעה פנימית ויושר לב, מגדולי דעה המתנשאים למעלה מההבנה הנמוכה של כללות ההמון, גורמת שתרחיב את הדעה הכללית, כי החכמים האמיתים שאינם דואגים לעשות להם שם בין ההמון שיאמרו עליהם שהם גאונים צדיקים וחכמים לפי מושגיהם הירודים של הראשונים, כשהם עוסקים בתורה, מתנשאים למעלה רוממה הראויה להם, וממילא אותם הרעיונות שהם משפיעים, בין בדיבור בין בכתיבה, פועלים הם את פעולתם להרבות אורה ולהרים את העולם ממצבו השפל למצב דעה מוסר והסתכלות יותר טוב ויותר עליון. אבל אם החכמים הללו, תחת תעודתם להתנשא מעל ההרגל ההמוני בכמה הבנות הסברות ודרכים הנם מטופלים תמיד איך למצא חן ולעשות להם שם בעולם, אז מצטמצמים כל חושיהם רק באופן ההמוני. הם בעצמם מתוך שהנם שבויים בהרגלם, בעומק תכונת נפשם לבקש כבוד המוני ופרסום, אינם מרגישים איך שנשמתם טובעת בבוץ ההמוניות, והדבר נעשה להם טבע, וחוג שכלם אינו מתנשא למעלה מהדברים שהההמון קורא אותם שלמות ויתרון, ומתוך כך לא די שאינם מוסיפים אורה והארה, כי-אם הם מחשיכים את העולם באפלתם, והתוצאות היוצאים מזה הוא בלבול הלשונות וריב כתות ומשפחות, תחת אשר אם היו משתדלים להתרומם אל הרוממות האלהית באמת, היו באים להביא לעולם את ברכת השלום. וכל-זה בא מפני הנטיה הגסה של עסק בתורה שלא לשמה, כי רק העוסק בתורה לשמה הוא זוכה לדברים הרבה, וכל העולם כולו כדאי הוא לו, ומגדלתו ומרוממתו מכל המעשים.
מה.  לשוא יתאמץ האדם בעולם הזה להיות כולו צוהל, בלא עירוב של עצב. זה הוא נמנע, וההתאמצות היתירה על השגת מה שהוא למעלה מגבול המציאות מפיל את האדם דוקא למדה שהוא היפוך המבוקש שלו. "אסור לאדם שימלא פיו שחוק בעולם-הזה", וזה האיסור מונח בטבע כל נפש עדינה וחכמה. הצער העולמי הגדול המקיף את כל מרירות החיים, הוא מורגש ומוחש היטב בלב כל בעל הכרה ברורה, ואצל אדם מישראל מתחברת ההכרה בצער העולמי עם אותה המרירות האיומה של צער האומה, של אסונה ושברה הגדול כים. שתי דמעות הללו נופלות הן בים הגדול ומרתיחות כסיר מצולת הרעיון וההרגשה הכללית. על-כן במדה ובמשקל יצלח גבר כי יתן גבול לכל רגשותיו, גבול יתן להמית נפשו לקראת כל שמחה, וכל ששון החיים יקבל באהבה, בדעה צלולה, ולא יתאמץ בהוללות יתרה להשכיח את הצער הכללי של כל אומללי החיים, של כל הנשמות הכואבות והדואבות אשר דמעותיהם הנם ים זועף מלא על כל גדותיו, ובדעה מתונה היודעת שאמנם הולך העולם הלוך ואור, הצער העולמי הכללי וצער האומה הישראלית שהוא גם-כן תולדה מהצער הכללי הנם עומדים להתבסם, תנחומות אל הנם עומדים וממלאים את העולם כולו בזיו שמחתם ואור נחמתם. על-כן טוב לגבר אשר ישיש במנוחה ויגיל ברעדה. למועדים ולזמנים, לשעות ולימים, יחלק את הכנתו לקראת הרגשות השונות והסותרות זא"ז המפוזרים על פני כל מרחב הנפש, ואז ידע עת לכל חפץ, ונשמתו תשבע לרויה מכל רגש דעת תביעת תפקידו. ובמילואם ודקדוקם הנמרץ ימצא לו העובד האמיתי והמדקדק במעשיו, בדרכיו, בפעולותיו, בתפילותיו ושפיכת שחו, בתפילות הסדורות, בתיקון חצות, ובהגיוני קודש ושירי נועם הבאים בנדבה לפי מצב הנפש. וכפי אשר יחסר האדם לגלות את האצור בקרבו מעומק ההרגשות, תולדות ההסתכליות הפנימיות, ותביעות החזקות של חקי כחות הנפש הדורשים את תביעתם לשפך שיחם לפני האלהים אשר ממנו כל, כל רעיון וכל תקוה, כל נחם וכל אורה, כפי אותה המדה אשר יעיק על לב האדם המשא של הרעיונות הרובצות עליו ולא יעלם אל על מדי יום ביומו, כן ימלא חלי וקצף. ואם בתחבולות מלאכותיות יפזר את ענני קדרותו, לא תמלא בהם נפשו, ושאיה יוכת שער בקרבו פנימה. על-כן מוכרח האדם בכלל, ואדם מישראל בפרט, להיות זהיר לשפך שיחו הפנימי לפני האלהים מחולל כל. וכאשר בחופש ורעיון כללי, אדיר ונאור, יתרגל בזה לשמור את תפקידו, ימצא שדרכו בחיים תלך הלך ואור, שלות נפשו ואור חייו ילכו הלך ועלֹה, וכל מדעיו וכל רגשותיו שהיו עד כה מסובכים ופזורים, סתורים ומפורכים, יתכנסו למערכה מרכזית ויטביעו בקרבו משטר פנימי, המכלכל בקרבו עתרת מנוחה וברכת שלום ועז.
מו.  העולם עלה, נתבסם ונתמתק בכללו – זאת היא הנחה כוללת מוסכמת מהחכמה של התולדה, ומקורה ביסוד רזי תורה. בדורות האחרונים התירו וציוו חכמי קודש להודיע סתרי תורה, לבאר בגילוי ובפרסום, מפני שהעולם נתבסם ונמתק ממרירות הדינים שהיו בימים הראשונים, על-כן יש כח, ויש צורך ממילא והכרח, לקבל אור רזי תורה. והצורך הזה כשאינו מתמלא מצדם של ישראל, משתלם הוא ברעם ורעש, בהרס וירידה. מקום כינוס כל התוכן הרעיוני שבעולם, כל המובן הרוחני שלו, שהוא תמצית כל מה שהוא חושב ומרגיש, הוא הרעיון האלהי, מקור הדעת והאמונה, מקור המוסר והחיים בנשמה. הציור האלהי המתפשט בהמון רב, הוא תולדה נאמנה ממצב המדע והמוסר הכללי, האנושיות והאומה. העסקנות בחכמת האלהות הוא מכון כח החיים לכל כשרון ומעשה. את פעולותיו הוא מגלה אפילו במרחקים, אפילו בשדרות שלפי המבט החיצוני אין להם שום יחש אליו. ונברכו בך כל משפחות האדמה, אפילו ספינות הבאות מגליא לאספמיא אינם מתברכות אלא בשביל ישראל.
מז.  כל החורבן המוסרי שבא לעולם, כל פריקות העול של התורה והמצות המעשיות, הכל בא מצד שהרגש והמחשבה תובעים את תפקידם. הם דורשים חידוש עולם. זה החידוש צריך הוא ומוכרח הוא להיות בשכל ורעיון, וסדרי החיים ממילא יקבלו על ידו צורה חדשה ומפוארת יותר, המדות הטובות ותהלוכות שמירת התורה יקבלו טעם פנימי רוחני נמתק ומכובד בכבוד נעלה. והדרישה של זה הטעם המורחב והענוג כבר מוכנת היא בלבבות, ומתוך שאין דורש ומבקש למלא את הדרישה הגדולה הזאת על-ידי הרחבת הדעה וההארה של המאור הפנימי של חכמת ישראל, של נשמת התורה, על-כן הרוח מתקצף ואינו יודע מה. הכל אינו ישר בעיניו. כל מונהג ומחוייב אינו מוצא חן, מפני שהוא מבקש עולם אחר, מתחדש. סבור הוא שימצאנו בשבירת כל ישן. והוא טעות, הוא ימצאנהו רק בהארת החדש, בפתיחת המעין של הארת גנזי תורה, ונשמת יסוד האמונה ודעת אלהים.
מח. אלהים דקטנות הולך הוא ונדחה מפני אור המוחין הממשמש ובא, ההולך ומאיר, להאיר באור הכרה עליונה, אלהים דגדלות. וכיון שהגיעה השעה, כיון שהלבבות מוכשרות הם לגדולות, יוכל ההתרשלות רק לעכב את האור הגדול שלא יוכל כל-כך מהר להופיע. ריפוי ידים מן התורה יוכל לאחר את אור הגאולה, אבל הקטנות הנדרש להדחות הוא נדחה אפילו רק מפני ההכשר של התנוצצות האורה הגדולה, אפילו בהיותה רק עומדת כמוסה בכח וברעיון צפון הצריך שכלול ופתוח. ומה נורא הוא המצב באותו הפרק שמוחין דקטנות הולכים הם ונדחין, ומוחין דגדלות שהם אינם באים להאיר כי-אם על-ידי מה שנאיר אותם בדעה והשכל, בלימוד ופיתוח הגון ואמיץ, אינם באים. כמה חשוך ואפל הוא המצב, וכמה מעוקלת היא ההדרכה של אותם שרואים בעיניהם שהאורה הגדולה דורשת את תפקידה כל-כך בחזקה, והם עדיין עומדים ומעכבים את כל המצב הקטנוני, בכל שפלותו ופעוטתו, ואינם שמים על לב לפתח שער למלך הכבוד שיבא ויאיר בכבודו, אחרי אשר הוא עומד אחר כתלנו, משגיח מן החלונות מציץ מן החרכים.
מט. ממיעוט העסק בחכמת הדעת של שרשי החכמה, של חכמת המוסר והאמונה, נתמלא עצם הציור של מלכות שמים השורה בלב, מחשכים ורעיונות של חשכה, עד שחרפה היא לאיש ישר וחכם לב שיחשוב כן. על-כן עומדת הכפירה בגרון נטוי. היא כופרת באותם הציורים הטפשיותים שציור של ענין מלכות שמים והכרת האלהות ההמונית מלא מהם, והצדק אתה בזה. אמנם איך שצריכה ההכרה העליונה לעלות, איך קוראים בשם ד' באמת ובצדקה, בגדולה, בגבורה ובחכמה, את זה לא תוכל הכפירה ללמוד. זה יוכלו וזה חייבים ללמוד אנשי אמונה, יראי ד' וחושבי שמו. ואז יתרומם שם ד' באמת, וגם הרחוקים, אותם אשר נזורו אחור מכל וכל, אותם אשר העיזו פנים למעלה ראש, ישובו ושחרו אל בדעה והשכל, ביושר לב ושכל טוב, כי לכל העם בשגגה, כי כל הסבה של כפירתם לא היתה כי-אם מפני שחשבו שיסודי ההכרות שהנם תכנם של המושגים שאנו אוצרים אותם באמונה, הנם לגמרי אחרים, חשוכים ואפלים, מפני שכך קלטה הכרתם על פי התפשטות הדעה ההמונית, באותה העת עצמה שדרכי אורה ודעה של חיים ברורים הנם נתבעים מצידי צדדים.
כשההארה באה ממקורה של תורת אמת, הכל מתחדש, כל הישן חוזר לאורה ולחיים. אם שמע בישן תשמע בחדש. כל-זמן שחכמי תורה עומדים מחוץ לגבול של הארת הדעה הנתבעת כל-כך בעולם, שתוכנה הפנימי הוא הארת הדעה האלהית, שרק בידי חכמי תורה היא עלולה להיות מאירה ומשתכללת, כל-זמן שהמעמד הוא באופן מוזר כזה, שאין לאומה ממי לשאוב את הדרוש ללשד חייה, והמתגדרים בחכמות חוץ עומדים ומתנשאים להעמיד חזון, להיות מדריכי האומה ומישרי שביליה, אז נעשה הכל מעוות, הכל הרוס. לבנות אינם יכולים כי-אם תלמידי-חכמים. מאוצר החיים, מקור האורה לישראל ולעולם, לעולם אפשר לשאוב חיים. מיסוד הבנין אפשר לקומם ולבנות. אבל כשהעסוקים ועלולים להיות עסוקים בבנין ובנטיעה לחיים ולאורה לישראל הנם משתמטים מקוצר רוח, מפחדנות, מקֹטן לב וממורך, והם סוברים שדי להם כשיעמדו רק על אותה העוגה הקטנה של ההלכות המעשיות שבתורה, שהיא צריכה דוקא לקבל אור חיים ממקורה, מיסוד הדעה הכללית, אז הכל נמוג והכל נחשך. אמנם הלך המצב בכל הזמנים בירידה נסתרה. לעולם היה יותר טוב אם היה מספר יותר גדול מחכמי תורה עסוק בצדה הפנימי, בליבון דעותיה והכרת אורה הגנוז, אבל מכל-מקום ההארה הגדולה שהיתה שרויה בכחה החי בימי המצב השלם של ישראל, שעם כל הליקויים היה הכח החיים חזק ואמיץ, הוא המשיך כח לתן עז עד הדור האחרון, אבל מכל-מקום פוחת היה והולך. סעד סעדו את הנפילה האיומה תלמידי-חכמים, אפילו עוסקי הפשט, וקל-וחומר שיחידי הסגולה בעלי האורה הפנימית אמצו וחזקו את המצב ולא נתנו להתמוטט, ומצב הכללי של העולם בתביעת הדעה לא היה כל-כך מחודש ולא כל-כך סוער, על-כן היה אפשר לעמד. עתה נתקבצו כל התביעות יחד. כל הנמוקים הבאים בין מצד הטוב בין מצד הרע, כולם הנם עומדים ודוחקים אותנו שנשוב בחזקה להעמיד חכמי אמת בעולם, מאירים באבוקה האלהית, ברום עזה ותפארת גדולתה. ועתה אי-אפשר עוד שלא נקיץ לקול הקריאה. וההתעוררות לחיים חדשים, מטלה של תורה, מחוייבת להיות מתחלת דוקא בארץ החיים, כי לא רק בשביל החזקת המצב של היחידים, לא רק בשביל הדאגה להמצב הרוחני של האישים אנו נזקקים עתה להתחזק ולהרים את נס תורת אמת, כמו שהיה פשוט ומורגל מימים ימימה, כי-אם מפני הארת אור ישראל בכלל, מפני רוממות דגל האומה, מפני השבת רוח של כנסת ישראל בכללה, המתעלפת בצמא לדבר ד'. וההשבה הזאת צריכה להיות דוקא בארץ ישראל. אויר חיי נשמות יחיינו, תקות עולמים תאמצנו, ורוח אלהים חיים אשר בארץ, אשר ממנה יצאה ותצא האורה הישראלית לנו ולעולם, תשוב לחול עלינו ברוחה האדיר ובכחה הגדול כימי עולם, דורות עולמים.
נ. על הכל אנו צריכים לחדש שם חדש. אסור לנו להשתמש בהברות מיושנות, אף-על-פי שהם מלאים בפנימיותם כל הוד, כל אֹמץ וכל אמת, אבל הנה טמאו אותם והחשיכו יפעתם החלשים והסכלים, קצרי הדעה ומוגי הלב. קץ החזון יביא לנו שיר חדש, ועתה הננו צריכים להיות הולכים ומתקרבים אל אותו הדרך של אפשרות החידוש. כל מה שנוכל לקרא בשם מסומן ומוגבל, המוציא אותנו מידי ספק של חשך, של שפלות ושל אבידת ערך הנשמה האנושית, נעשה ונקרא; ומה שלא נוכל לשנות את השם, להבליט את הכונה הפנימית בתארים חיים בימינו, נתן להם זיו והארה מן החדש. מושג הדת והאמונה נלקה ונחשך והורד עד עמקי שאול. ביד רמה ובדגל מנושא, אנו צריכים להופיע לרומם ולשגב את התוכן הנשגב והנערץ לעד, המזהיר בנשמת הדת והאמונה. ומושג האלהות עצמה, היש לנו כח להודיע כמה הושפל על-ידי חשכת הדעת, על-ידי מניעת הלימוד והעסק באור דעת ואמת. ההכרה העליונה מבקשת את תפקידה. האור העליון, מואר מנגה אין סוף, מוצץ בלב פנימה ובוקע הוא ועולה למעלה מכל מצר וגבול, למעלה מכל זעם וחשכת קצף ודינים. אור חסד עליון וזוהר חכמה ויכולת מופיעים בקרב כל רוח. זיו אהבה ונחל עדנים הולך ומקיף את כל רוח ונפש, ובחוג התורה והיראה הבנלית מה אנו מוצאים – חשכה וקדרות, עצבות ורגזה, קפידא וזעם. וכל-זה בא לנו מפני שפנינו עורף אל אור תורת חסד ותורת חיים, שרק הוא העמידנו בקרן אורה, ותרוממנו להביע באמרים חדשים, מתחדשים לבקרים, את ההרגשות וההכרות האלהיות שלנו, באופן ותכסיס כזה שיופיעו בעולם את מה שאורה האלהית צריכה ומוכרחה להופיע, אורה וצהלה, עז וענוה, טהרה ושמחה, קדושה וגבורה. 
נא. החרדות הנמוכה, המלאה פחדים חומריים ורוחניים, צריכה להיות עוברת מן הלב. מקומה צריך לקחת העז והאֹמץ. אין להתירא מכל כפירה ורעיון הורס. המאור האלהי מסקל כל יתידות הדרכים, ואורח צדיקים כאור נוגה הולך ואור עד נכון היום.
נב.  חרפה היא בימי התעוררות העז והגבורה כימינו, להיות תמיד שרוי בפחדנות ומצוקת נפש. חפץ בקשת האמת ותשוקת הצדק המבורר, דים הם להעמיד את האדם הדבק באורה העליונה, המשוקה מטל תורה, על בסיס כל-כך איתן, כל-כך חזק ואמיץ, עד שלא ירא מכל התמוטטות. כיון שיש לו לאדם מישראל יסודות יושר אנושיים הגונים, ורגש לאומי הגון ובריא, מצורף לשכל ישר ומיושב, כבר הוא מוקף במבצר ומגדל עוז מפני אויב. דרכו היא אז סלולה לפניו בין בעניני הדעת בין במעשים. ואלה שלשת המדות, שכל ישר יושר אנושי ורגש לאומי, לא נפלאת ולא רחוקה היא. קרובים הנם להיות נקנים לכל המון בית ישראל, אם רק נדע איך להאירם, ואז כשיהיו שלש אלה מאוגדים יחד, וקשר טבעי פנימי יחברם, יאירו באור בהיר ויחיו לבבות רבות. תורת ארץ-ישראל, כשתהיה ראויה באמת לשמה, תמלא את שלשת המושגים הללו חיים ואורה.
נג.  חפץ הצדק המוחלט וחשק החכמה וההכרה הברורה מונח תמיד בלבו של אדם. הוא דוחק את לבבו להשכיל ולהיטיב. וסבת הקצף הפנימי, הזעם הנסתר והצער הכמוס בלב פנימה, הוא תמיד מפני מניעת היכולת להשלים את המבוקש העליון של הצדק והאור, אלא שיאבד לפעמים האדם את דרכו, ויבקש להשקיט סערת לבבו בדברים אחרים, והיא לא תצלח. כמקרה היחיד כן הוא מקרה האומה בכללה. חפץ עשיית הטוב המוחלט וההבנה הברורה את כל החוג המתיחש לכנסת ישראל תוקף את האומה כולה. הזעם שהתגבר הרבה בעולם, המדות הרעות, הרשעה והטומאה, מוסיפים כבדות על האויר הצח של נשמת אלהים של האומה. אם מקוצר רוח תטה לפעמים אל דרך המון העמים, לא תשקוט רוחה בקרבה. המון השאלות שנצברו במשך שנים רבות ולא באו לפתרון, ממרר את החיים ומעכיר את הלבבות. המצב ההרוס, הרדיפות והמשטמה, מוסיפים יגון וחושך, ואין תרופה כי-אם להתחיל בפתיחת אור הדעה העליונה שלה, אותה הדעה שהתחילה להאיר על ידה את דרכה בעולם, אור הדעה האלהית, שלפי התגדלות דעת העולם, לפי מרחב התבררות המדעים, כן תגדל ותפרח לכונן ישועת עולמים ואור תבל ויושבי בה.
נד. אנו צריכים להתרומם לאותה המדרגה של הבנת הכללים וכללי הכללים, והצעת הפרטים יהיו נסמכים עמם. זאת היא המדה המיוחדת של תורת ארץ-ישראל, ובזה היא מחולקת משל חוץ-לארץ. התרוממות הנשמה אצל תלמידי-חכמים לסקירת הכללים של כללי התורה ושרשי האמונה והעבודה, שהם מתבארים על-פי עסק קבוע ומוסכם בפנימיותה של תורה בכלל, מוכנת היא לבא בארץ ישראל דוקא. אותו הרוח הגדול, שכל השאיפה הרוחנית השרויה בעומק הנשמה אין מטרתה מטרה פרטית כי-אם מטרה כללית, לאותו הרצון הנשגב החבוי בנשמתה הפנימית של כנסת ישראל שממנו מסתעף כל כללי ופרטי, גנזי ושטחי תורה, איננו חל על הנשמה כראוי כי-אם בארץ ישראל. על-כן רק בארץ ישראל מוכנים הם תלמידי-חכמים, אם ירצו, להשתמש ביתרונם ולהכין עצמם למה שהם מוכנים בפיתוח הגון, לבא אל עמקי תורה מלמעלה למטה, מן הכללים אל הפרטים. השכל הכללי המואר בקדושה פנימית מאוירא דארץ-ישראל, הוא מקיף ועומד למעלה מכל הגבלות ענינים, הוא משקיף בסקירה כוללת ומנושאה, באור חכמת אמת, על אור התורה והיראה, האגדה וההלכה, החכמה והמעשה, והענינים יונקים זה מזה ביניקה רעננה. ודוקא מפני שתלמידי-חכמים שבארץ-ישראל הנם מוכנים אל זאת המעלה הנשאה, על-כן כל זמן שהם אינם מכירים את מעלתם הרוממה ואינם עולים אליה, וחפצים להיות מתנהגים בארחות דרישת התורה רק בדרך הראויה לבני חוץ-לארץ, הנם נעשים מתנונים וירודים, חלשים ולקויים בגוף ובנפש, ולא די שאין יתרונם הנעלה מתגלה, אלא שנדמה עוד שתלמידי-חכמים שבחוץ-לארץ יהיו עולים עליהם בחריצות ובפלפול. וכל-זה מפני שלא באו לידי הכרת עצמם עדיין, ואינם משתמשים בדרך לימודם באותו היתרון הקדוש שאדמת הקודש מסגלתם אליו.
נה. הזרם האלהי הכללי הזורם בכל חלק מחלקי התורה ונותן להם חיים, הוא מצוי להיות מושג יפה רק פה, על אדמת הקודש. אוירא דארץ-ישראל תוכל רק היא להחכים את עוסקי התורה במדה הפנימית הגבוהה והנאצלת הזאת. ובתוך פרטי פרטיות ההויות וההלכות, שואפת היא חכמת ארץ-ישראל להתגלות בהדר גאון עזה הפנימי. היא אינה מוכרחת להאריך בפלפול למען העמד הלכה ברורה. היא משגת את האמת ואת התוכן הזך הפנימי מזיו פנימיות החוש האלהי המאיר על יושבי אדמת קודש. אמנם יכולה היא חכמת ארץ-ישראל להמציא מתוך הרחבת הדעת ומתוך ענג רוחני מרהיב ומעדן, פלפולים רבים, איתנים ורחבים. הזיו המקיף העליון, המאיר מפנימי פנימיות הכללים, כשהוא יורד אל הפרטים הוא עושה בהם כל מה שלבו חפץ, ביושר ובחכמה. הוא יכול לדרוש על כל קוץ וקוץ תילי תילים של הלכות, ועל מגדל הפורח באויר דעת עליון אלפים תשובות ומחקרים, להרחיב לב ולעדן נפש.
נו. זרם חיים רוחניים ההולך מתוכיות הנשמה אל החוץ, ומתוך כך הוא מתחלק לפלגים רבים, אין אחד דוחק את חבירו כלל, כי-אם עוד הוא מגדיל ומאדיר את מרוצתו בשובו בשטף אל מקורו, אל המקום אשר משם יצא לרוץ ארחו. החיים הפנימיים השלמים כוללים בקרבם חיים לרוח ולגויה, ליחיד ולכלל, לאומה ולעולם, לעולם ולעולמים, וכן הלאה. כשהם מקירים ממקורם, מתחלקים הם לחלוקות מיוחדות כדי לקבע חטיבה שלמה ומיוחדת על כל צד מן החיים, ובתוך החטיבה המיוחדת מונח גם כן כח החיים של ההכללה. אמנם בזו המדה ששטף החיים נעתק ממקורו, בזו המדה שהונחו מכשולים באורך מרוץ הצינורות הרבים המוליכים את הפלגים השונים, כן נעשים הפלוגות שונות זו מזו וצוררות זו לזו, דוחקות אלה את אלה בכחן ובסגנונם.
נז. כנסת ישראל בכללה חיה בחוץ לארץ חיים שאינם מקוריים, וקל-וחומר שתלמידי-חכמים שיסוד חייהם הוא החיים הרוחניים, השכל והדעה, הרגש הקדושה והטהרה, שבחוץ-לארץ אינם יכולים לקבל אור חיים מקוריים, על-כן כל נימא ונימא היוצאות מגומא אחת דוחקת אחת לחברתה במהלך הרוחני; ההארה הציבורית – העסקנות, העבודה – המעשה, ההלכה – ההגדה, הנגלה – הנסתר, המחקר – הקבלה, המוסר – השירה, הבדיחות וכובד הראש, הפלפול וההגיון, הדקדוק והרמז, שכל אלה הנם רק נחלקים מחוץ ולא מפנים, בעצם החיים, בזרמו הפנימי המוחש בנשמה מאוצר החיים העליונים, הכל שופע במהלך אחד. באחדות והשואה נעשים מפולגים ומרוחקים זה לזה, נדמה שכל אחד צריך להשמר מחבירו ולהתירא ממנו, להיות צופה להתקומם על-ידי מפלתו ולהתמלא מחורבנו. על-כן אין אחדות אמיתית ושלום עליון מלא חיים, שהוא בא באמת משפע שמו של הקב"ה, ד' שלום, "ושם גופיה איקרי שלום", עלולה להתפתח כלל בחוץ-לארץ. וכשם שאין שלום אישי עלול להתפתח כראוי, כמו כן אין עלול שלום רוחני להתפתח שם, על אדמה טמאה. לחמם בדאגה וברגזה יאכלו,כ ומימם בשממון ישתו. האויר הוא מחניק חניקה רוחנית ביחש אל אורה ותקוה כללית, על-כן החיים הרוחניים שמה, בארץ מאפליה, לא יוכלו להיות מקוריים, והנם רק נשאבים מאוצר החיים אשר יחד עם ישראל הורד ממרום שבתו וירד בגולה, בשיור של התורה שבכתב ושבעל-פה, על-ידי עמלה ושינונה. אמנם רק הצד החיצון הולך הוא בגולה. המאמרים והאותיות הם יכולים להיות נקחים ביד וללכת ממקום אל מקום, מארץ אל ארץ, עם הולכי גולה.כ אבל הנשמה הפנימית, נשמת אלהים חיים ברוממות טהרתה, המצורפת אל האור והתקוה המוחשת לעין, ומשורשת בכל שעל וצעד של אדמת קודש, של ארץ חיים וגי חזיון, היא נראית ומתגלה רק במקומה, בארץ ישראל. ההכרה שהננו עם נורא, בני מלכים, נדיבי עמים ומעמידי שרי קודש, זאת ההכרה עצמה, המעולטה בחוץ לארץ בעלפת יגון קודר ובאנחת חשך, היא מתראה על אדמת הקודש בבהירות הנשמה ובזיו החיים. על-כן התורה מקורית היא בארץ ישראל, והיא מוכנת רק להיות מקורית.
נח. בני ארץ ישראל, ביחוד חכמיה, חייבים לחפש ולמצא בקרבם את יתרונם היונק מטל ארץ חמדה, ולא יוכל יד הדלדול החיצוני, יד העוני והמחסור, שגם הם הנם תוצאות צרת הגלות והחרבן שנתך ביותר על אדמת הקודש, והוא ב"ה הולך ופוחת, הולך ואובד את מראהו הממאיר והממרר, לא יוכל זה המכשול להחשיך על גודל זיו האורה, המתבצבצת ומתפרצת לצאת, להראות אות חיים וכח עליון. זאת היא אמנם מדת כל נדיבי לבב, כל גדולי עולם שהושיעו את כל העולמים בהשפעתם, להיות שפלים ונמוגים וגם פחדנים וענותנים יותר מדאי קודם שמתברר להם חובתם, המעטרם עז ומשים בידם גבורה והתקוממות.
נט.  למוסר נמרץ וגדול צריכים חכמי ארץ ישראל. תוכחה גדולה אנחנו חייבים להוכיח אותם, אבל תוכן המוסר הפכי הוא מכל מוסר נהוג שבעולם. המדות הקשות המביאות לאדם למצא את ערכו ולהגביר את כח פעולתו, שכל העולם כולו הוא לקוי מריבוי השפעתם, ממה שכל אחד וכל אומה אומרת אני ואפסי עוד וחפצה לבטל את כל העולם כולו ולבלע אותו. על-כן שוקדים הם חכמי המוסר אשר מעולם בישראל ובאדם לרכך את קושי הלב, להחליש את האבירות, להכניע את הגאוה וכל הסעיפים היוצאים מאלו הסוגים. הנה המוסר המצטרך אל המעולים, אל הנתבעים מאור נשמתם להיות גדולים ואדירים, הוא ממש היפוך מזה. הנדיבות העדינה מרחבת את הלב כל-כך ומעדנת את הרגש, עד שאת הכל הוא מרגיש, את כל הצער שבעולם הוא חש, וחפץ לעזור ולהושיע, רק על עצמו הוא שוכח. אותה הנשמה העדינה שהיא כוללת באמת עולם מלא, ובאהבתה את עצמה היא אוהבת את הכל, היא עלולה לשכח את עצמה כליל, ומתוך כך מהלכי הנטיות שלה הולכים הפוכים מנטיותיהן של רוב הבריות. הם נזרמים מהכלל אל הפרט. השירים בעולם הנם בעיניהם הם עצמם. הליקויים כולם שבנפשם מתגלה בהם באספקלריה צחה, והאור והיתרון כבוש ומכוסה מהם. אלה הנם ענוי ארץ, שאחר שהם מתרוממים בחשבון ובדעה, באור ובקדושה, ממלאים את העולם כולו אור וחיים. מעין זה הנם תלמידי-חכמים שבארץ ישראל. כל הצער העולמי, וקל-וחומר כל הצער העמוק והאיום של כנסת ישראל, הנהו מוטבע בעומק לבבם וחתום על נשמתם, עד שאינם יכולים להסתכל בתוך תוכם של עצמם, להכיר את גדולתם ותפארתם, את זיו הכשר חכמתם ואת עדינות רוחם וטהרת הרגשתם. לאלה הננו צריכים לקרא קריאה גדולה, להודיעם מהררי ציון עצמם, שהם חיים, שהם חיים חיים גדולים ושרב עז ותעצומות בידם, שהם הנם מוכשרים לפלש נתיב חדש ממקורה של תורה, מתורת ארץ ישראל ממש, שתחזור ותאיר את כל העולם כולו בכבודה. לא במה שתחקו מעט או הרבה את הסגנון של החידוש הפלפול והדרוש שבגולה תראו את כוחותיכם הנפלאים, יושבי ארץ חיים. תעודה גדולה וגבוהה הרבה יותר ויותר מזה יש לכם. אתם צריכים להחזיר לנו את החיים הקדמונים ליושנם. אתם צריכים להתנשא לרום פסגת הנשמה האלהית המשוטטת על הררי ציון, לינק מזיו טל אורותיה הכולל כל בסקירה אדירה, גדולה ועצומה, מלאה גבורה והדר. צריכים אתם לעבור על הררי עד. רוח חיים פנימי יחל עתה לפוח בלבבכם מחיי נשמות של אויר ארץ חיים. הקדושה הישנה הנרדמת ומעולפת, החיים החדשים המתעוררים והסוערים, הגבורה והענוה, התורה והמעשה, יראת רוממות של אין סוף והוד אהבת אלהים חיים, ימלא לבבכם מטל חרמון שיורד על הררי ציון. הנגלה והנסתר, התלמוד והמעשה, הנוי והכח, ימלא את רוחכם, והעושר והכבוד יבא אחריו וימשך. עניותא וטפשותא ומרעין בישין ינוסו ויברחו מהד קול חיי ארץ צבי. הקיצו ורננו במרום ציון מחיים המקוריים, מחיי אור תורת אמת ברום עזם. לא יצר לנו מרוב הגוונים אשר הננו מוצאים כבר ערוכים בספרים, בשיטות והליכות עולם, בכל מקצעות התורה המוסר והדעה; כי יותר מהכתוב בספרים ירחש לבבינו חדשים לבקרים נהרי נחלי דעת ותבונה, ויותר מכל שלום עשוי ומתוקן בתחבולה וסבלנות נכיר את הגודל והשיגוב של האחדות והאהבה האלהית, המתרוממת מכל הגיון בינה ודעת, ומשלומנו הפנימי נפרס סוכת שלום על כל ישראל, ויקרא בנו בצדק שם ד', הפורס סוכת שלום עלינו ועל כל עמו ישראל ועל ירושלים.
ס. המגמה המקפת את כל פעולה, כיון שהיא באה לעולם הרעיון, היא מתחלפת לפי המדרגות שהאדם עולה עליהם. 
כל המדרגות וכל העליות הנם כלולים בהמגמה האלהית, שהיא נעוצה בסוף כל המגמות כולן. על-כן צריכה הצורה של התכונה של ההכרה האלהית שתתעלה בכל עת ובכל שעה, בעולם ובכל יחיד, כי הצורה המושגת בזמן אחד כבר אובדת היא את ערכה ואת כבודה בזמן המאוחר ממנו, הבא עם הארות חדשות. אותו זיו החיים שאינו מתחדש, איננו עומד בצורתו, כי-אם הוא מתקדר והולך. על-כן מוכרח הוא כח החידוש בזכות הדעה האלהית להיות הולך ופורח בכל עת ובכל שעה.
זאת היא תביעה כללית. את החוב הזה הנתבע מתכונה של הנשמה האנושית משלמים רק יחידי סגולה, אנשי אמת דורשי אלהים, והם הנם מעמידים את העולם ומרבים בו שלום. ותלמידי-חכמים שבישראל מביאים את המבוקש למרומי טהרתו, וחכמי ישראל שבארץ ישראל הנם מוכנים לבסס אותו על אותו הבסיס האיתן שמשם הוא חוזר להיות פועל לקיים את העולם, כי רק הם הנם מוכנים להביע את המושגים האלהיים בתכלית טהרתם והכשר התעלותם בכל עת. אברכה את ד' בכל עת, תמיד תהלתו בפי.
סא. לא רק האגדה לבדה תואר מאור הרעיון הבהיר של תורת ארץ ישראל, כי-אם גם ההלכה, יסודות הסברות, נתוח הפסקים, שרשי השיטות, ומובנם הכללי הנעוץ בעמקי החיים הרוחניים והמעשיים. ולא רק התורה במובנה הלימודי המצוי בד'-אמות של הלכה, כי-אם הארת החיים כולם, הכל תלוי בעושר הרעיון. מעומק התחיה הרוחנית המוכנת לתורת ארץ ישראל, הגבולים וקירות הברזל שבין ענין לענין, בין מקצע למקצע, ילכו ויקטנו. העולם הרוחני כולו יהיה מוסקר באויר חיי נשמות של ארץ חיים בסקירה אחת, הוד החיים וחמדת הרזים, ברק הפלפול והתעודדות התחיה של כנסת ישראל על אדמת הקודש, ברור הלכות והתרחבות החזיון והשירה, חפץ השקידה המצויינת וחשק ההתפתחות הגופנית. וכל אלה וכיוצא בהם, שבחוץ-לארץ ובנוהג שבעולם לפני ימי התחיה העומדים אחר כתלנו היו נדונים כרחוקים זה-מזה וסותרים זה-את-זה, הנם עומדים לנו עתה להיות מאוגדים בחוברת של קשר ואגודת אמת, וכל אחת מסייעת את חברתה, להרחבתה והעמקתה, להתפשטותה ושכלולה.
סב. העולם נחלש, העולם נתקטן, מכל כנסת ישראל שבגולה יצא כמעט אור החיים הפנימיים המלאים, והכל מכונס ומקובץ רק באוירא דארץ ישראל. את שם האלהים הגדול נשאנו מארץ ישראל על כל כנפות הארץ, אבל לעומת מה שקטננו אנחנו, לעומת מה שקטן היה והנה העולם, כן נתקטן ונתדלדל גם-כן המובן של שם האלהים. אין עוד השם האדיר והנאור הזה חי במלא מובנו בקרב לב ונפש, המושג הנלוה עמו נפגם הרבה ונלקה עד הירידה היותר תחתונה. סכום כל ההרגשים וכל המחשבות אצורים וכלולים בשם הנשגב הזה, וכולם ירדו והשפלו עד עפר. הרגש שינק מטל של תחיה עתיקה, ינק וינק את הלשד הישן שנים אלפים, הלשד היה הולך ופוחת, עד שבא עד מרום קיצו, עד סמוך לנקודת האפס. אבל אוירא דארץ ישראל תשיב לנו את הכל. לא הכפירה תוציא את האנושיות לחירות. היא תטביע אותה בעבדות חדשה, אם תחזיק בעקשנותה. רק המשכת אורות עליונים, אורות צחים, מרום מעלת המחשבה העליונה, תשיב לנו את השמות הקדושים בצלמם המלא עז חיים, ובאורם נראה אור. וזה יתן לנו אוירא דארץ-ישראל. גדול ד' ומהולל מאד בעיר אלהינו הר קדשו. ד' בציון גדול ורם הוא על כל העמים. יודו שמך גדול ונורא קדוש הוא. 
מה עושים היראים, הם רואים וחשים שהאור האלהי הוקטן בלבבם, איננו מאיר את מחשכם ואינו מרהיב את רוחם, על-כן הם פוחתים את נשמתם להיות עוד נמוכה, עוד יותר לקויה ודלה ממה שהיתה עד כה, כדי שתוכר הכנעתם לפני העז האלהי, ובזאת ההקטנה והצערת הנפש נתונה כל עבודתם. אבל כמה בלתי הגונה היא ובלתי מתאמת אל המטרה של מושג הרעיון המקיף גבהי שחקים ותחתיות ארץ, המון ברואים לאין תכלית וקץ עולמי עד. 
מדי יום ביומו צריך שם האלהים להתמלא, להתרחב ולהתרומם, ועמו יעלו כל יראיו באמת וכל הקוראים בשמו.
סג.  יסוד ההבדל שבין הבית הראשון לבית השני הוא נעוץ בהירידה שבין האידעה האלהית בעצם רוממותה – שהאידעה הדתית היא רק משמשת אותה ומלבישתה ולעיני כל ניכר עצם היסוד הפנימי המחיה כל, שהיא האידעה האלהית המיוחדת לישראל בתור אומה יחידה המסוגלת לשאת את האוצר של האידעה האלהית בתוך נשמתה הלאומית – ובין האידעה הדתית, שהיא תולדה מהאידעה האלהית, אבל היא באה במלא צביונה והרחבתה על-ידי סילוק האור הגדול של האידעה האלהית מאוצר החיים של האומה בהוה, ומתעמלת על-ידי התכסיס הדתי האלהי, הבא מנובלות האור של מעלה, לבא בהדרגה על-ידי מהלך ארוך מסובך ומסובב מאד אל אותה המטרה העליונה, לשוב לימי עולם וכשנים קדמוניות, שתהיה עוד הפעם האידעה האלהית חיה באומה, בכללה ובפרטיה, בעצם עז גבורתה.
אנו מוכנים כבר להתרומם למדה זו, לדעת שכשאנו מדברים במעשים, בעובדות היסתוריות, בשנות עולם וסדרי דור ודור, הרינו מדברים בחיי אור האלהי שאנו שואפים ואנו חיים בקרבו, בעצמתו, במהותו ועל ידו. התולדה האלהית שהתגלתה בנו עשתה את הנסיון הראשון לצד עליון, לתכסיס רם ונשא. הדעה האלהית באומה בנשיאת דגלה הונחה לראש פינה. ממנה ועל ידה מסובבים הנם כל הסדרים הדתיים, שחוץ מכל המערכה המוסרית של המשפטים הנם כולם מוטבעים בחותם לאומי אלהי. [כל המצות החקיות, כולם הנם מילואים ותומכים להמצות התלויות בארץ, בדרך ישר או בדרך מסובב, ותוכנם עצמם של] המצות התלויות בארץ הוא לדעת כי לד' הארץ, לדעת שיש כסא ממלכה לאומית להאידעה האלהית, וכי יש מדינה פוליטית מקולטרת ואדירה וארץ גיאוגרפית בעולם שהדעה האלהית הרוממה, הטהורה והמוחלטת, היא מושלת שמה, והיא מחיה את העם והארץ באור חייה, למרות מה שבנוהג שבעולם רק יחידים מכל עם ולשון, רק פרושים נזירים בודדים, רק פילוסופים מופלגים יכולים הם לחיות בהאידעה האלהית המוחלטת, האחדותית והנצחית עדי עד, אבל קיבוץ חברה וחֹסן ממלכה, הדורש קיבוץ אורגני מתחתית המדרגה של בוערים בעם עד רום מעלת גבורים עריצים, אנשי אדמה ואנשי מקנה, שקועים הרבה בכל אונם וחיתם בדברים המגושמים וצרכי החיים, ובהם נבלעים גם-כן המיעוטים האינטליגנטים, החכמים והחושבים, החסידים והפרושים, האידיאליסטים והמשכילים, אם-כי בתור חיי ממשלה ותכנית ממלכה, ולא לפי המעמד הרגיל שתהיה הדעה האלהית יכולה להיות העמוד היסודי שלה. אבל מה שלא אפשר הוא בכל גוי ולשון, אפשר ואפשר הוא בסגולת העמים, בעם אשר האמת הגמורה היא שהוא עם ד', בעם שתכונתו, יחוסו הגזעית וגורלו בחיים, מצבו הגיאוגרפי וכל הדברים העצמיים, הפנימיים והחיצוניים, שלו, מכשירים אותו שישא בקרבו בגאון עז בכולו את אור הדעה האלהית בעצם שיגובה, ובו תהיה היא מתעלה ומזדקקת, עולה ופורחת, הולכת ומאירה; עד שעם הפעולה הפרטית שההארה האלהית פועלת בכל עם ולשון אצל המובחרים ויקרים שבקרבה, יצורף כח האדיר של הפעולה הכללית שהאורה הקבועה האלהית הלאומית עושה בסדרי החיים של הגוי אשר בחר לו יה לסגולתו. ואז בזרם גדול ורב כח יכשר העולם גם-כן כולו בכללותו לבא לידי ההכרה הטובה המוצלחת לאדם ולבריות כולם, לדעת שהחיים הסוציאליים הנם רק אז שלמים, מרווחים ומרהיבים, ממלאים את כל הדרישות היותר גבוהות וטובות בהיותם חיים אלהיים נסמכים ויונקים מאור הדעה האלהית העליונה והמוחלטת, והפעלתה על חיי החברה של הציבור האנושי וכללות החי והמצוי כולו. זה הזרם חי הוא בקרבנו לעד. הוא מתרחב עם הרחבת כחותנו ומתקמץ עם התקטנות ערכנו בעיני עצמנו ובעולם. זאת היא פנימיות העצמיות של ארץ ישראל, ארץ צבי, שבזמן שיושבים עליה היא מתפשטת וכשאין יושבים עליה היא מתכווצת, עולה בעלייתנו ויורדת בירידתנו.
הדעה האלהית, בתור נשמת האומה, היא הולכת מן הכלל אל הפרט. היסוד שלה הוא הכלל. האורה שלה היא כל-כך גלויה וזוהרת, כל-כך מלבבת ועשירה, עד שהפרט מתמלא מעשרה מילוי גמור ושלם. היא דורכת במתי עב, אינה זקוקה לקבל פרס ושילום גמול חיצוני, שכרה אתה ופעולתה לפניה. "והתהלכתי בתוככם, והייתי לכם לאלהים ואתם תהיו לי לעם". זהו יסוד הכל, וכל הדברים האחרים הנם מסובבים ממנו ועל ידו. הנשמה העליונה האלהית הזאת, כשהיא מחיה את האומה, אינה צריכה לשום פדות בין חיים לחיים. אין לפניה עסק מיוחד מחיי עולם-הבא, מחיים רוחניים של אחר המות של כל יחיד. הכל חשים והכל יודעים שהחיים האלהיים הנם חיי עד, הנם בעולם-הזה והנם בעולם-הבא. אין שום נשמה מרפרפת ומסתפקת אם האושר הנצחי וכח החיים האין סופי המחיה כל יחדל או יהפך לאכזב. הבטחון הפנימי, ההתמכרות הכללית היא כל-כך עזה ואדירה, עד שאפילו דאגה קטנה אינה מסבבת. ובכלל, אין העתיד של אחר החיים צריך כלל לקחת מקום גדול. האורה האלהית מובטחת היא בכל צדדיה, והחיים האלהיים הנם מפולשים לעד בעוצם הגבורה הלאומית, שגם עין בשר רואה את חייה הנצחיים והמאושרים. די הוא העז האלהי המרהיב של מילוי החיים של הדעה האלהית באומה, בצדה הפוליטי החברותי ובהתקוממותה הפנימית והתפשטותה הגיאוגרפית, להכשיר כל לב ונפש למעולה שבהכשרי המוסר, המתמצים מכל לימוד ופדגוגיה האפשרית לעלות מתוך אותה ההסתכלות העמומה האפשרית להיות לאדם מהחיים הרוחניים האינדיבידואליים שאחר חיי הגוף בעולם הזה, שאינם ידועים כי-אם בכללותם, במציאותם המקיפה, אבל מה שהלב דורש להתמלא ממנו בעז, בצביון פרטי, הכל הוא משל וחזיון לב, כי עולם-הבא עין לא ראתה אלהים זולתך. ובכלל האורה הכללית הגדולה של נשמת אלהים החיה באומה כולה, זורחת היא מאליה האורה הפרטית של חיי נצח באלהים עליון, לכל רוח ונפש. את האמיתיות הצפונות בגנזי אוצרות החכמה העליונה, המעדנות את החיים הפרטיים בעז עולמים, לא היה כל צורך להרחיב ולפתח. התמצית המוסרי העליון שלהם כלול היה די והותר בנשמת אלהים של האידעה האלהית הכללית החיה באומה כולה. יכול היה להיות מספיק גם-כן על כל הפרטים הרבים היוצאים מסעיפיה. אמנם זה הנסיון הי' צריך להשבר. לא היינו מסגלים להאחיז יפה בקרבנו את האורה האלהית הגדולה בתור נשמת האומה באופן חי ומאיר כזה, עד שתכריע תחת ידה את כל כח הבלי השוא, השקר והדמיון, הרשע של האליליות שהיה שולט אז בעולם בשיא תקפו. לא שמענו לכל נביא וחוזה. סרנו מדרך ד'. ישראל לא ידע ולא התבונן. אמנם אותה הרוממות של הדעה האלהית בתור נשמת האומה הכוללת כל, לא היתה יכולה כלל להיות מושפעת בעינה אצל העולם האלילי. רחוק רחוק מאד הוא גם עתה מלב כל אומה וממלכה לעשות את הדעה האלהית ליסוד נשמתה והוייתה העצמית. דבר זה אינו נלקח ביד, אינו בא על-ידי השפעת רצונם היחידי של אנשי מעלה. לזה צריך יצירה מיוחדת והכשר שתול מראש מקדם. "עם זו יצרתי לי תהילתי יספרו". עד אשר כל-כך תחדור אל עמקי החיים האנושיים ביד רמה ובזוהר רוממות נפלא, שרק אז יבוא התור שיכיר העולם את הגודל והשיגוב שיש באומה זו, שהאידעה האלהית המתנוצצת באורה רק לבחירי הבחיריים שבכל עם היא מקור חייה בכללה. "וכל בניך לימודי ד'". על-כן לא פעל הרבה אורן של ישראל על העמים כל ימי בית הראשון. אמנם כאשר הנסיון הראשון של המעלה הגבוהה לא הצליח, החלה תקופה חדשה של נסיון חדש, דרך נמוכה ומסובבה, לבא מן השברים אל השלמות, מן הפרטים אל הכלל, ובמקום האידעה האלהית שהאידעה הדתית היא רק נסמכת לה כפי אותה המדה הראויה להרחיב את גבוליה ולהחזיק את מעמדה בחיי האומה, באה האידעה הדתית, שהיא גם היא היניה האידעה האלהית, אבל לא בזוהר כל-כך גלוי. לא נתגלתה הדעה האלהית בבית שני בנשמת האומה בתור חפץ אדיר לכונן את כסא ד' בארץ. כסא ד' בארץ ישראל הוא רק כסא דוד, אשר ישוב בבוא עתו. ואחרי אשר האידעה האלהית העליונה לא עצר העם כח להכילה אל תוכיות נשמתו הפרטית של כל אחד ואחד, על-כן היתה האידעה הדתית צריכה להגלות, אשר על-ידי חינוך גדול וארוך, על-ידי המון לימודים קבועים ומתונים, על-ידי דקדוקים מכוונים ומשוערים יפה יפה בתכסיסה של חקי ד' ומשפטיו, כשיתפשטו באומה בחרדת קודש, על-ידי הדאגה הפרטית שתסייע להצלחת המוסר וחיי הנצח של הפרט, יאיר האור הולך ואור, עד שיוכשר העם לקבל אל תוכו את האורה הגדולה של הנשמה האלהית הגדולה והפנימית, שהיא הדעה האלהית השואפת לכונן כסא ד' בארץ.
אמנם חשכת הלילה גרמה לנו לשא מרום עינינו ולהביט אל מרחקי שמים, ולהשכיל על-ידי-זה אל מרחבי אין קץ ועולמיהם, וחשכת הגלות הראשון ודעיכת אור הנבואה התלויה בסילוק השכינה של עוצם האידעה האלהית מנשמתה של האומה, גרם צורך להרחיב את אופק המבט הרוחני, ועל-ידי-זה נפוצו הלימודים הגדולים על-דבר המצב האינדווידואלי הנשגב, על-דבר עולם-הבא, השארת הנפש, תחיית המתים, וכל הדברים הגדולים העמוקים והרחוקים שהם סובלים בתוכם אמיתיות אדירות, נצחיות ונשגבות. ודוקא ממרחקים הללו שאפנו רוח, והמה גרמו גם-כן שלא ידעך לגמרי אור האידעה האלהית מקרב האומה, כי מכל מקום מציאותה של כנסת ישראל ועז האלהי הדבק בקרבה שהתגלה גם בימי הגולה האפלים מאד, בצר את מעמד הרוח, לדעת כי גם באלה המגמות הרחוקות תוכיותה של שאיפת כנסת ישראל היא העמוד הימיני בתוך. אבל כיון שהדעה האלהית הגלויה בתור נשמת האומה לא התגלתה, והמוסר החל מעשהו על-פי תכונת דת וחק כתוב, מהפרט, כבר מצאה האנושית האלילית גם-כן מקום להתגדר, כי מה שלא הי' אפשר לה להעלות על לבה שתקבע חסן ממלכה בעולם-הזה לכללות החברה, עם כל חמדת גאונה וגאותה, על-פי תוכן הנשמה של האידעה האלהית, כי הכירה בכל עצם פנימיות חייה כי נשמתה הכללית ושאיפתה התוכית היא כולה אלילית, ואין לה חלק ונחלה בגאות אלהים אמת להיות לה לנשמת חיים וכח מניע להתאזרות חיל. אבל כיון שבא הדבר לידי ההשפלה של האידעה הדתית, המתחלת במוסר פרטי ובחזיון רוחני לחיי עולם-הבא לכל יחיד בפני עצמו בתהלוכותיו בחיים, דבר זה משך לב רבים, ומזה יצאה הנצרות, שהיתה סבה אחר-כך גם-כן להאיסלם במשך הזמן, ששתיהן נסמכות על היהדות, אבל לא על הדעה האלהית החיה בנשמת האומה, כי-אם על יסוד התוכן המוסרי הבא בתור תולדה מהכרת האחדות האלהית בתור גורם למעמד מוסרי יפה לכל יחיד, המביאו לחיי נצח טובים. ולמעולים וחשובים ננעץ בו גם-כן התעוררות מוסרית אדירה גם-כן לשמה, המתנוצצת מהעולם האלהי, המתגלה יפה כשהשיקוע החומרי ודרישה ההנאה הגסה, אפילו בצדדיה היפים והעדינים, המצוי בעולם האלילי ומסוגל לו, סר מהם. אמנם כיון שנתבצר מקום קבוע למוסר רוחני בשלילה מהמוסר הלאומי החבוי בנשמתה הפנימית של כנסת ישראל, הנוסד כולה על הדעה האלהית בתור ממלכת ד' בעולם, כלומר ממלכה המראה לעין כל את האפשרות לחיות חיים טובים מוצלחים לאומיים על-ידי הדעה האלהית ושאיפתה, עם כל ההכרעות המוסריות ותכניות החיים המתלוים עמה, הועם על ידי זה זוהר אורה של כנסת ישראל. כי באמת גם המוסר הפרטי הוא גם-כן אחת השלשלאות הרבות התלויות בהדעה האלהית בתור ממלכת ד', וגם הוא בתור תביעה חזקה בנפשות היותר נדיבות שבמין האנושי נותן אומץ להתחזק במעוז הדעה האלהית הלאומית כדי להשיג גם-כן את המטרה הזאת הנכבדה, הקרובה גם היא מאד אל לב כל ישר באדם. אבל כיון שנעשה נסיון שיש תהלוכה למוסר פרטי אלהי בעולם, ושיוכל להתכונן בעמים לא בתור יסוד ממשלתם וחיי חברותיותם, שלזה לא הגיעה עדיין האנושיות כלל, כי-אם בתור ממשלה דתית וכנסיה אמיצת כח, שלפעמים תוכל לרדד תחתיה גם-כן כחות ממשלה גדולים, אבל לא ממלכת ד' בעולם הזה מגמתה, לזה לא תוכל להתרומם, לזה מוכשר רק העם שבטבעו הוא מרגיש שאיננו צריך לבסם את הבֹשם הזה המוצא פעולתו ותכליתו לפניו בהיותו חי בתור עם ד' בעולם, בהיות הדעה האלהית מניעה בתוכו את כל גלגלי חייו החברותיים והלאומיים כמו את הפרטים המוסריים. לזה אין עם בעולם מוכשר. אין נשמה כזאת נמצאת בנפשות כל הגויים והממלכות כולן, כי-אם בישראל לבדו. "אשר בחר בנו מכל העמים". "אשר בחר בנו מכל עם ורוממנו מכל לשון". העולם האלילי הישן והחדש לא נכחד עתה מאין כל חוקר. מהותם של הדתות שנולדו על-ידי השפעת ישראל ידענו למדי. הבודיסמוס גם הוא צד כללי ומסודר הוא של התמצית היותר מתון של העולם האלילי, שעל-ידי מיעוט הפזיזות והדמיון הילדותי המחוסר ממנו לא יוכל להיות בעצמו כח מפריח עצמה לאומית במלא מובנה. על-כן כולל הוא בקרבו שאיפה נמרצה לאפיסת החיים, שאחר הסתימה של האורה האלהית הנם בתכלית הרע.
נשארה הנשמה האלהית החיה בגדלה ועזה להיות נשמת ממלכה רק בישראל. והשאיפה הזאת שהיא בעצמותה אמיצה ואדירה מאד, נלקית על-ידי העולם האלילי בימי הבית הראשון ובימי הבית השני, וההדרכה הדתית הבאה על-ידי השפעתו נעשית גם-כן לקויה על-ידי מה שמשכה ממנה הנצרות שנתבצרה על-ידי זיקוקי אור שמשכה אליה מההשפעה הדתית הישראלית חלק רשום מהתעוררות אימוצה.
אבל ימין ד' רוממה. כנסיה דתית לא תכן לעד בעולם. הקולתור השכלי כשיעלה ויופיע בתביעותיו המוסריות למעלה מאותו הטֹהר שתוכל 'הנטיה' הדתית להביא אליו את הפרטים שבבני-אדם על-ידי הערות של זכרונות אלהיות, ידחה מיד את כל ההשפעה של צורך כנסיה דתית במובנה הצר מן העולם, וכסאות כאלה יחלו להתנודד. מובן הדבר שינסו כחם להתבצר, אבל סוף כל סוף מוכרחים הם לפול באין מעמד להם ולא שום צורך בחיים. במעמד כזה, תשאר השאלה האלהית טהורה כימי קדם. לא כנסיה דתית תהי' תביעת העולם, כי-אם עם אלהי ממלכת אלהים בעולם-הזה. העולם יצמא לחזות איך העולם מצטבין על-ידי זה שהאומה שהדעה האלהית היא נשמתה הלאומיות החיה, היא מתגלה בעולם, איך נפתרים אצלה ברוחה כל אותן השאלות הסבוכות של החיים באופן מוצלח. "מי גוי גדול אשר לו אלהים קרובים אליו... ומי גוי גדול אשר לו חקים ומשפטים צדיקים ככל התורה הזאת אשר אנכי נותן לפניכם היום".
השפעת שני המקדשים מופיעים עתה עלינו. בהם ועל ידם, על ידי שניהם יחד, הננו באמת רוממים מכל עם ולשון. כשנדחוק הרבה רק את הנימא הדתית, מורשת בית השני, לא נצליח הרבה כל-זמן שתהיה לבדה. הנימא הלאומית היבשה מעולם לא היתה שלנו, אבל גם הנימא של הלאומית האלהית בתור נושאי הדעה האלהית בשאיפת הוייתם הלאומית, שהיא באמת אמתת הניצוץ הבוער גם עתה בלב כל איש ישראל, אפילו מי שאינו מכיר את עצמו ואת תביעותיו הפנימיות. אבל מכל-מקום כבר קנינו אותם הרכושים הרחוקים שחשכת הזמן של אפלת הגלות וכהות האורה של הבית השני סגלה אותנו להם, אשר אף-על-פי שבאו מתוך גורם של החושך הנם אוצרות יקרות, דוגמת מציאות העושר הקוסמולוגי על-ידי חשכת הלילה הגורמת יציאת הכוכבים. עתה נדחפים אנו לבצר את עמדתנו על-ידי הדעה האלהית, המתלבשת יפה בתכסיסיה הדתיים, בתוכן לאומי אדיר וקדוש, ובאופן כל-כך נורמלי ואורגני עד שרק כח ואומץ יוסיפו אחת לחברתה. לא ניגוד וחסרון הזרם של הדעה האלהית בכל טהרותיה, בכל זיכוכיה, בכל תועפות עז חייה, תפעול על כל הקנינים הדתיים שנתישנו בטעם של גלות, בסגנון המתדמה לסגנון דתי של אומות כאלה שאין הנשמה האלהית נשמתם הלאומית בעצם, שיחזרו ויחיו בחיי עולמים. ועל-כן פלטי הגויים מחוץ-לארץ, שיבואו לארץ-ישראל ברעיון תחיית האומה ושיבת ציון בדבר ד' החי בעולמו, הפועל במהלכי התולדה של כל עם וכל דור, רק בארץ ישראל ישובו ויחיו. בלב מלא יגון ואנחה הנם באים אל אדמת הקודש, אל נחלת ד'. זה הוא היגון קודר של כל תכונה דתית שאינה נעוצה בעצם טבע החי של העם. אבל כיון שניצוץ הגאולה מתחלת ברוח, כיון שהאורה של הדעה האלהית הלאומית הנתבעת בחזקה מטבע הנשמה של כל איש ישראל פוגשת את התגלותה על-ידי כל הזרמים, הדתים והלאומים, וכל קיבוציהם יחד, בתקות דור דורים בארץ חיים, מיד הם מתחילים לומר שיר חדש. ופדויי ד' ישובון ובאו ציון ברינה ושמחת עולם על ראשם, ששון ושמחה ישיגו ונסו יגון ואנחה.
סד.  הדעה האלהית החיה, היא מקור החופש, אינה מטלת על האדם דברים חדשים ברעיון ובמחשבה, כי-אם מכשירתו להארת מה שיש בו כבר, מה שחתום באוצר הטוב שבנשמתו הגדולה, עד שהוא נמצא רודף אחריה בכל עז כחו כשאך סרה ממנו המועקה האלילית וכל סעיפיה. אחרי ד' ילכו כאריה ישאג, כי הוא ישאג ויחרדו בנים מים.
סה. חמש הנן הנטיות המוטבעות בלבו של אדם לבקש את השלמתן, ומכל אחת מהן מסתעפות תולדות רבות ושונות; ומסידור קיבוצן כולן, ומכח החיים המתהוה על-ידי הניגודים הבאים מחמתם, מתמלא מרץ החיים המעשיים והרוחניים כולם. חפץ העילוי וההשתלמות טבוע בנפש כל חי, ומתעלה באדם בכל אורחותיו. סירים סבוכים ואבני נגף מלאה היא דרך זה, אבל בכל-זה, ודוקא עם זה, היא מניעה את התנועות הדרושות להביא אל המטרה. הנטיה הראשונה היא הנטיה היחידית, האישית, השאיפה להשתלמות החמרית והמוסרית של היחיד בכל מילואה. שאיפת נטיה זו בכל תקפה והקיפה היא ראויה לקפל תחתיה עולם מלא. ומכל-מקום לא יוכל האדם לעמוד על מרכז האישי, כי-אם צורך אדיר ימצא בקרבו לבא דרך השלבים והלולאות הרבים המחברים אותו אל הכלל, לידי שאיפה עצומה לההשתלמות הלאומית, שהשאיפות היחידיות יהיו זורחים גם-כן בקרבה. כמובן ישנם כמה מדרגות בין האשיות להלאומיות, אבל מכל-מקום הנם מתחברים יחד ונפגשים בחיכוך של ניגודים, ומתחברים יחד על ידם להוציא חפץ כביר ולהביא תנועות מעשיות גדולות ערך. השאיפה הלאומית מביאה לידי השאיפה האנושית הכללית גם-כן על-פי מסכת החוקים של התאמות וניגודים. השאיפה האנושית לא תוכל גם היא עמוד על מקומה עד שתבקע הררי עד ותרים את הגבול המפסיק בין האדם לכל היצורים, ובין עולם אחד למשנהו, ותבא עד תהום השאיפה להתעלות המציאות כולו. ובתוך תוכה של הנשמה חיה שאיפה תוכית, אשר כל גבול לא תדע, אשר כל מגמה מבוטאת ומסוימת קצרה לפניה, היא שאיפת האורה האלהית העולה על כל עולמי עד. אלה השאיפות אף-על-פי שהן מלאות הבדלות רבות המלאות מרחבי מקומות וזמנים, מכל-מקום הנן זורחות בעמק הנפש תמיד, בכל עת ורגע, וגם בלא דעתו של אדם הנם פועלים עליו. ורק אז ימצא האדם עצמו עומד על דרך האורה, כשיסתכל איך למצא דרך בחיים לקשר את כל פזורי הנטיות הללו במערכה אורגנית יפה, שיסודה בא על-ידי נעיצת השאיפה הפרטית האישית התחתונה בהשאיפה האלהית העליונה מכל, שרק על-ידי-זה מתגלה פנים טוהר הנפש בעצם טבעה.
בהתעור רוח החיים של כנסת ישראל, זאת האומה שיסוד האלהי פועל בקרבה מאז ועד עולם, כל הנטיות הנן מאוחדות. הסגולה היא צפונה גם טרם שתתגלה. עבודה קלה יש לנו עתה שהזמן גרמא, להראות גלוי לכל איך התעוררות החיים של כנסת ישראל שבימינו היא מכוונת לעומת כל חמש השאיפות הכלליות גם יחד. מובן הדבר שההשתלמות הגמורה להתאחדותן של כל השאיפות הללו ושל התגלות פעולתן באופן המבהיק המיוחד לאומה זו, שכל-כך עמוק בלבה חתום בקרבה החותם האלהי הנצחי, זאת תבא דוקא בהתגלות החיים של החפץ הגדול המתפרץ מלבה של האומה לתחייתה בארץ הקודש, באותה הארץ שבה שתולים ומחוברים יחד כל השאיפות הללו, עם ריבוי גווניהם, בחיבור שלם וטבעי, בכריתות ברית עולם לאברהם אבינו הקורא בשם אל עליון קונה שמים וארץ, לתת לו את ארץ כנען להיות לו לאלהים ולזרעו אחריו. 
השאיפות הנם זורחות זו על זו בדרך דליגה על-פי רוב. את הפסיעות שבינתים אינם מרגישים כל כך, אבל הם נעשים. החיבור שבין השאיפה האישית התחתונה להשאיפה האלהית העליונה, היא מחוללת גדולות ונצורות במעמקי הנשמה. ביותר חלה השאיפה האלהית על התחברות השאיפה האשית והלאומית. האנושית והעולמית הקוסמוסית הנן נכללות בהם, ומתחברות אליהן. בימינו עלינו להוציא אורים גדולים וחדשים, להאיר אור חדש על ציון מהתחברותן של אלה השאיפות האדירות, המכניסות זרם חיים אדירים באיש, באומה ובעולם.
סו. סדר לימוד חדש מוכרח הוא להיות נבנה. העולם הרוחני שלנו מתחדש הוא גם הוא יחד עם כל העולם, ודוקא מפני שהוא מתחדש העולם כולו מתחדש. אלא שהעין הגסה אינה מכרת כי-אם את המוחש, את הפעולות המרעישות שבשוק, ואת העשוי במשכיות לבב ובחדרי הנשמה זה הולך ומתגלה לאט לאט, על-ידי שימת לב והתעוררות רוחנית קדושה ועליונה. אין אנחנו יכולים עוד לצמצם את עצמנו רק בהלכות קצובות. כח הסבל כשל. הננו עורגים למרחבים, מרחבי יה, ושיא רוממות אורות עולמים. הננו מוכרחים להרחיב את עולמנו כדי שנוכל לשאוף ברוחה רוח חיים. אל הנסתר והנעלם עינינו עורגות. אל הכמוס בחביון עז הנשמה נפשנו צמאה. רעיונות כלליות ודעות מקיפות חללים גדולים נשאים ועצומים הננו חפצים. צמאון נמרץ לאור האלהי בוער בקרבנו. לא נוכל לכבות את האש הגדולה הזאת, כי-אם במעין מלא מים חיים של חכמה עליונה ודעת קדושים. העירו, הקיצו, שמעו לקול הנשמה המאיצה בנו להתעורר ולחיות. הננו נלאים ונדוים מיבשת העסק רק בפרטים ובפרטי פרטים, מאין דרך להרחבה של סקירות כלליות המשיבות את הנפש. סבורים אתם שאם תפנו מחשבותיכם לדברים נעלים ונשגבים, לרעיונות צחות ואלהיות, יבטלו מכם הבקיאות והחריפות המעשיות – אבל זהו טעות גדול ובולט. אמת הדבר שההשתקעות הדמיונית בהזיה, ביראה של שטות, ובכל מאפלי הדמיון הרעים הבאים מבלי דעה והשכל בתור צרות צרורות וסיגים טבעים בתוך האוצר של יראת שמים, טרם שהלב מתבשר ומתגבר על נטיות הילדותיות והאפלות שבקרבו, הנם ודאי מטמטמים את הנשמה, ומחשיכים את זוהר החריפות, ומשכיחים את הבקיאות הנמרצה מתוך שעמום ושפלות ידים. אבל לא זה אנחנו דורשים. לא סגנון של הזיה, של יראת כסילים, אנו נתבעים, כי-אם חכמה בינה ודעת, לימוד ערוך, מסודר ומתוקן מדי יום ביומו, ברוח עז, בלב טהור ובמטרה מבוררת. וזה הלימוד, מתוך שהוא שוה אל התביעות הנפשיות הפנימיות שלנו, ואל תוכן החיים החדשים שאנו צריכים להזרים לתוך תוכה של כנסת ישראל בהוה, ואלי הנשמה האנושית של העולם כולו, הנה הוא מחזק את כל הכוחות, מטהר את המדות ומזכך את הדעות, מקדש את המעשים ומרומם את כל תהלוכות החיים, ובזה הוא מרחיב את כח הזכרון ואת ברק החריפות האמיתית, עד שמכל כלל וכלל נובעים לעת הצורך כמים מפכים וזורמים המון פרטי פרטים בשכל טוב. מובן שלא נניח יד מכל הסדרים הישנים. גמרא ופוסקים הנם הוים ויהיו מקור נאמן לחיינו הרוחניים. אבל הם יצטרפו אל האורה הגדולה של המעין הגדול של חכמת אור האלהי שיהיה שופע בקרבנו תמיד. ותחת העסק החשוך של חיטוט הפרטים והצטרכות ההתעוררות הפחותה של התגדרות ושלא לשמה בצורה שפלה העלול להיות נמסך עמם, תרומם רוחנו לסקירה גדולה ולברור וחיקור דין הבא מתוך התרחבות מעין נובע ונהר שאינו פוסק, ואורח הפלפול ההלכותי עצמו יחודש ברב נועם, באור מתוק ושלות השקט. וכל יתר זרמי החיים הטובים, וכל המון ההשקפות הטובות והחיות הדרושים לתחיית האומה, יהיו מתגבלים בקרבנו באורח חיים, נפלא ואדיר, עד שנוכל להראות גלוי לעין כל כי הננו בוני עולם. אל-תקרי בניך אלא בוניך. וקורא לך גודר פרץ, משובב נתיבות לשבת. 
ההכרה העליונה האלהית תהיה כל-כך עזה ומאירה עד שיסור מאתנו כל רפיון. בגבורת אמת פנימית נחדור אל תוכן כל ענין מראש פסגת התחלת הסתעפותו. לא נהיה כל-כך נצרכים לשאוב מכלים היותר מאוחרים, ולהיות חלים וזעים מכל צד ביראת הוראה היתרה על המדה הדרושה לאור העליון שיתגלה ויתרחב. נכריע בלב טהור ואמיץ בין החולקים. נברר ענינים רבים מסופקים בכל ההלכות, בין במעשים בין בדעות. נישר מסילה ונסקל דרך, ולבנו בקרבנו יהיה בטוח, ונפשנו חגורה באוזר אומץ גבורת אלהים אמת. כי מגדל עז שם ד', בו ירוץ צדיק ונשגב.
סז. הלימוד האפל שאין בו כל רוח חיים, מביא להטעות את הבריות, ולחשוב שאין שום יחש בין האורה העליונה של הדעות הצחות והמדעים האלהיים והעיונים המוסריים, הכבירים והרחבים, וכל ההגיונות הרוחניות, אל השכל המעשי שבהלכות וארחות החיים. ועוד יש שמביא לחשוב שאלה העיונים הנם סותרים אלה לאלה. אבל כל-זה בא מחסרון הרגל ונסיון, מתוך העזיבה של ההגיון הקדוש שהוא כל-כך נדרש לנו כאויר לנשימה ממש, ומתוך כך נעשים הענינים זרים והרעיונות בלתי מתאימות. אבל עם ההרגל הטוב, תשוב האורה הכללית האלהית להראות את פעולתה על כל, גם על הפרטים המעשים היותר מדוייקים וקצובים. "ונותנת לו מלכות וממשלה וחיקור דין".
סח. כל התורה כולה, כל המצות המעשיות וכל הדיעות הטהורות העליונות, הכל מתגלה לנו על-ידי אותו החיבור הנפלא של ההשפעה של הדעה האלהית והדעה הלאומית שלנו. כל מה שתהיה הדעה הלאומית יותר מתיחדת במקורה, שהיא הדעה האלהית, כן תזרח ותאיר יותר, וכן יהיו המון הלימודים היוצאים על ידה יותר מזהירים, וכל עניני החיים המושפעים על ידה יותר טהורים ומלאים רצון ועז. וכל מה שתתפרד ממקורה כן תוסף קדרות ויסכר מעינה, ולא תוכל לתן השפעה נכונה בפועל ובמובן הרוחני.
אמנם התאחדותה של דעה תולדתית עם דעה סבתית שגורמת אותה ומחוללתה, בענינים הנוגעים אל השפעת החיים המעשיים והרוחניים, תבחן למדרגות שונות. לפעמים תהיה הדעה התולדתית מחוברת אל הדעה הראשית המסבבת אותה חיבור קלוש ונמוך, חיבור המרוכס על-ידי המון סיבות ודברים גורמים מכריחים מן הצד, ואז אף-על-פי שכל-זמן שהיא על-כל-פנים מחוברת ביסודה לא תפסק שורת ההשפעה מזו לזו, אבל ההשפעות תהיינה קלושות ודלות. ולפעמים תתעלה ותאחד עם הסבה הראשית שלה במלא החיים האידיאליים, עד שלא רק סיבות גורמות ומסבבות וצרכים מיוחדים יאחדו אותם, כי-אם זרם החיים עצמם יאחדם, ואז תהיינה הפעולות היוצאות מחיבורם מתוקנות יותר ומלאות חיים מלאים וערוכים בתיקון ושלמות גמורה.
משלים רבים יש על-זה מן החיים, והדעה האלהית שהיא יסוד ישותנו הלאומית, עם הדעה הלאומית שלנו הזורמת ממנה, יש להם כל אלה החליפות. בשעה שההערכה העליונה של הדעה האלהית היא בהירה, ההשכלה האלהית וצירוף המושגים הדיעות והמדות האישיות הנם מתוקנים לכך שתוכל להאיר באומה בכל עזה, ממילא מתקרבת הדעה הלאומית גם-כן אל עילויה, וכל מה שהוא לאומי יהיה מזהיר גם-כן באור אלהי וימלא אורה נצחית. ובזמנים של ירידה, תלויה הירידה במדרגותיה לפי ערך כהות האורה האלהית, ולפי הערך של החלישות הלאומית המסובבת מזה, אז יגדל ההבדל בין ההשפעות של הדעה האלהית ובין ההשפעות של הדעה הלאומית, עד שבבא הדבר לתכלית הירידה יתגלה גם-כן פרץ של ניגוד ביניהם. ואז הלבנה מפורצת, וכנסת-ישראל מתעלפת כעוטיה על עדרי חביריה, עד שיעבור זעם ותשוב לעמד נגד האורה האלהית במצב מקביל, וישוב לה אורה וישעה. 
סט. מצדי צדדים מתגלה לפנינו חיוב ההרחבה וקביעות העסק בצד הפנימי שבתורה, בכל עניני הרוח שבה, הכוללת במובן הרחב חכמת ישראל, שפסגתה הגבוהה הוא דעת אלהים באמת על-פי עמקי רזי תורה, הצריך בימינו בירור וליבון, הרחבה והסברה, למען יהיה הולך ומובן, הולך ומתפשט בכל שדרות עמנו. האגיטציה לעשות את כל בנינו לימודי ד' – הננו נדרשים עתה למלאותה. אל ירפו ידינו. אל נא נשלה נפשנו כי על-ידי התחזקות חומרית לבד נעשה ונצליח, בין במובן הלאומי, בין במובן הדתי וקיומה של תורה ויהדות אמיתית בפועל. הלא עתה אנו רואים בעינינו שהדבר צריך שיהיה נמשך מן הפנים אל החוץ, מן הכללים אל הפרטים. רוח ד' הגדול והקדוש, רוח מלא חכמה ותבונה, רוח מלא חיים, צריך שיתמלא כל החלל של אויר עמנו, ודוקא על ידי גדולת הרוח, על-ידי בינה יתירה וגדולה, ישוב לכל עצמו וחסנו, אפילו לאותו העצם והחוסן של רכישת עז האמונה השלמה והתשובה האמיתית לתורה ולמצות, לכבודם ושמירתם. דוקא הדרך הרחוקה הזאת היא היא הינה הדרך הקרובה באמת, והדרכים הקרובים, הנעשים בלא אימוץ של רוח החיים האלהיים הפנימיים בגדולת אמת ושאיפה גדולה ועשירה, כולם הנם רחוקים באמת, לא יוכלו להחזיק בדורנו ולא יביאו את הישועה. רוח סועה וסער, שהוא רוח מצויה בדורנו, יפיל את כל הבנינים הללו, הנעשים בלא העריגה להשפעה אלהית אדירה וקבועה, הנושאת את נושאיה והנותנת חיים וכח אלהי למחזיקים בה. לא עלים בודדים, לא גרגרים של מדע במוסר ובינה פנימית עלינו לאחוז, כי-אם כל הבנין, כל עץ החיים, מעומק שרשיו עד רום צמרתו, בצירוף כל שריגיו, עליו ויונקותיו. רוח מלא יבא לנו, לגדולות נשאף, לרוח הקודש, לאורה אלהית ולגבורה אדירה ואיומה. נכונן מכון לדור דורים על אדמת ישראל. הגיע הזמן וקרבו הימים, על-כן הננו נדחקים מכל עברים דוקא להיות גדולים ולבקש רמות ונשגבות. הכל חולל, הכל עופר בעפר, הכל הושפל עד שאול תחתית. מה שקוראים דת איננו דת, ומה שקוראים יראת שמים אינה יראת שמים, כל זמן שאין אנו מתרוממים בשעה זו שכל כך אנו נקראים לעבודת אלהים עליונה, לאותה המעלה העליונה הבאה דוקא מתוך קביעותה של חכמת אלהים וכח גדול של רזי תורה, כאילו חלילה אין ברית ואין תורה. הבו אור הצפון, הבו אחים. אנו חייבים להשתדל להביא את הדור לידי הכרה ברורה בתכלית הכללי של התורה והמצות, במהות האמונה וכל התכונות והמדות הנמשכות ממנה. אנו חייבים להביא את עצמנו ואת העולם לידי השקפות מלאות ובריאות, המוכרחות לבא ביותר בהירות מצד השפעת אורה של תורה. כל עיקרה של הנפילה שנפל הדור מהאמונה והיהדות המעשית והמדותית, הוא רק מפני שאין לו שום הכרה בתוכניותן, וההכרה התכונית מאין תלקח, מי יורה אותה אם כל מי שיש לו כשרון ועוסק בתורה וראוי להיות בה גדול וחשוב איננו קובע לו כלל לעיקר להיות בעל רוחניות אדירה. כל אחד דואג פן יגרע על-ידי התלמוד הרוחני חוק התלמוד המעשי, והתלמוד המעשי הולך גם הוא על-ידי-כן בלא סדרים, עד שחוזרת ומתעוררת אצלנו הצעקה הישנה, היתכן שיהיה עסק של פלפולים שאינם נוגעים קודמים מהכרת החובות העקריות שהעולם שותת עליהן.

